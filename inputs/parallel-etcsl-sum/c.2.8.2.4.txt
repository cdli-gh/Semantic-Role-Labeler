 ni₂-tuku en₃ tar-tar nim-ma u₃-na sa₄ en šum₂-mu-da-ab-ze₂-en {ŋeš}ŋidru kan₄-diŋir-ra{ki} iri nam-en-na lugal an ub-da dirig-ge-en-ze₂-en 
an {d}en-lil₂ {d}en-ki e-ne-bi-da šag₄-ga-ne-ne-še₃ u₃-mu-ni-in-šum₂ niŋ₂ diŋir gal-gal kilib₃-ba-bi {d}marduk-ra hul₂-le-eš sipad šag₄-ga-zu nam-en kalam-ma ak-de₃ nam-a-ni gal-le-eš tar-re-en-ze₂-en ka kug-za inim-zu ba-an-ši-ŋar-re-en-ze₂-en sipad muš₃ nu-tum₂-mu 
lugal-ra im-mi-in-sa₄-en-de₃-en ub-ta ₄-ba ha-am-mu-ra-bi nun me-te diŋir-re-e-ne sun₅-na inim-me-eš₂ ba-ra-šum₂-mu-un-de₃-en nam-barag saŋ gig₂ mu-zu zag an nam-lu₂-ulu₃ kalam-ma sa₂-sa₂ ŋal₂-la si sa₂-sa₂-da iri he₂-eb₂-su₃-ud bal-zu ma₂-gur₈ za-gin₃ šu nam-sipad-zu an an ki šu he₂-ge-en uŋ₃-ŋa₂ u₂-sal-la za-pa-aŋ₂-zu {d}iškur šu dul lugal gaba-ri nu-tuku ka-zu gira₂ huš-a šu sig igi-nim-ma šul {d}utu a₂-tah-zu he₂-a ki inim-inim šag₄-ge du-ri₂-še₃ zag zid-da ŋen-na-zu he₂-na-nam igi il₂-la-e he₂-na-nam la-ba-an-DIR er₃-ra šu dub-bi ha-am-mu-ra-bi dug₄-ga mah-me-eš₂ nir he₂-ŋal₂ a₂ inim dug₃-ga 
ha-am-mu-ra-bi dug₄-ga an {d}en-lil₂-bi an ki šu an ub-da du₃-a šu an {d}en-lil₂-bi lugal-ra {d}asar-lu₂-hi mu-ru-ub diŋir gal-gal-e-ne iri kan₄-diŋir-ra{ki} iri ki-šu-peš₅ ki-tuš sikil-la suhuš barag gal ki-tuš mah ki aŋ₂-e šag₄ hul₂-la nir-ŋal₂ dumu-gir₁₅ diŋir-re-e-ne mu lugal-la zid-de₃-eš he₂-a u₃-mu-un-zig₃-ge-eš nam-{d}en-lil₂ uŋ₃ šar₂-ra nam-a-ni pa bi₂-in-ak-eš zi kalam-ma ha-am-mu-ra-bi sipad silim-ma-ne₂ mu-ni-gal-le-eš kilib₃ saŋ gig₂-ga lu₂ {d}en-ki-ke₄ sag₉-ga-ni kalam-ma  
