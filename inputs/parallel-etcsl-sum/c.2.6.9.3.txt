sipad mu pad₃-da an kug-ge nam gal an-na tar {d}ri-im-{d}suen mu pad₃-da an kug-ge nam gal an-na tar nun šag₄ zid-ta nam-lugal-la mu-un-sa₂ nam-men uŋ₃ šar₂-ra-še₃ gal-le-eš kiŋ₂-kiŋ₂-en larsam{ki}-ma kur me nam-nun-na de₂-a nam-sipad ki-en-gi ki-uri-še₃ zid-de-eš pad₃-da-me-en an gal mah an ki-a en niŋ₂-nam gal-zu a-a diŋir-re-e-ne nam tar-tar-re-de₃ ki-bi-še₃ ši-ŋar dug₄-ga dugud inim-bi nu-silig-ge an-šag₄-ga sikil-la ŋal₂ 
nun {d}ri-im-{d}suen sipad šag₄-ge de₆-a-ne-me-en an gal-e šag₄ ki aŋ₂-ŋa₂-ni dalla hu-mu-ra-ni-in-e₃ niŋ₂-si-sa₂-zu-še₃ gu₃ zid-de₃-eš hu-mu-ra-ab-de an šag₄-ge su₃-ra₂ ud nam-til₃-zu hu-mu-ra-ab-dirig-ga nam-lugal kur niŋ₂-daŋal-la ud su₃-ra₂-še₃ hu-mu-ra-ab-šum₂ inim kug-ga-ne-ne-a nam nam-til₃-la hu-mu-ra-ab-tar dug₄-ga niŋ₂-nam nu-kur₂-da zi su₃-ra₂ hu-mu-ra-ab-tah aga kug-ge saŋ-za-a he₂-ne₂-eb-ge-en {ŋeš}gu-za nam-til₃-la-ka gal-bi hu-mu-ra-ab-tuš u₃-luh niŋ₂-si-sa₂ šu-zu-še₃ hu-mu-ra-ab-si ešgiri₂ kalam ge-en-ge-en su-zu-a he₂-bi₂-la šibir uŋ₃ lu-a hu-mu-ra-ab-dab₅ ubur an sud-aŋ₂ ŋal₂ hu-mu-ra-ab-taka₄ šeŋₓ an-na hu-mu-ra-ab-šeŋ₃ mu ma-da ud nam-he₂ an-šag₄-ta zag hu-mu-ra-ab-keše₂ iti₆ niŋ₂ giri₁₇-zal šag₄ hul₂-la ud-zu-še₃ hu-mu-ra-ab-ŋar bal niŋ₂ dug₃ niŋ₂-si-su si-a šu-zu-še₃ hu-mu-ra-ab-ŋar an gal-e su₃-ra₂-še₃ a₂-bad-ŋal₂ nam-lugal-la-zu he₂-a {d}ri-im-{d}suen lugal-ŋu₁₀ 
