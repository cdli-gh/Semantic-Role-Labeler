ga-ša-an-ŋen gi-rin-e u₆ ga-e-da-dug₄ ga-ša-an-an-na-ŋen gi-rin hal-hal-la i-bi₂-ŋu₁₀ de₃-ma-al inim mu-un-gar₃-ra-bi su₈-ba-bi mu-ud-na-ŋu₁₀ mi₂ de₃-ma-ab-dug₄ 
ga-ša-an-ŋen gi-rin-e da-nu₂ ga-ša-an-an-na-ŋen gi-rin-e kaš₄ da-mu-ni-dug₄-dug₄ MI-NE-še₃ de₃-eŋ₃-ŋa₂-sug₂-ge-eš {d}ama-ušumgal-an-na gaba da-mu-da-ri 
a da-an-su₃ a da-mul-mul meš₃-ŋu₁₀ pa da-e₃ e₂ {d}mu-ul-lil₂-la₂-ke₄ a da-aŋ₂-su₃ a da-mul-mul meš₃-ŋu₁₀ pa da-an-e₃ e₂-kur-ra a da-aŋ₂-su₃ lugal-ŋu₁₀ {ŋeš}meš₃-gin₇ kisal-la bi₂-in-mu₂-mu₂ e₂ {d}mu-ul-lil₂-la₂-ke₄ a bi₂-in-su₃ lugal {d}ama-ušumgal-an-na {ŋeš}meš₃-gin₇ kisal-la bi₂-in-mu₂-mu₂ 
u₃-mu-un-ra e₂-kur-re mu-da-ab-du₇ e₂-gal hul₂-la me-te-ŋal₂ me-en-de₃-en e₂ {d}mu-ul-lil₂-la₂-ke₄ e₂ {d}mu-ul-lil₂-la₂-ke₄ e₂-kur-re lugal-ŋu₁₀ {ŋeš}meš₃ zid-de₃-eš gi-rin-na hi-li du₈-du₈ a-a ama-na ba-an-tud-da abzu-ta na-aŋ₂ ze₂-eb da-aŋ₂-tar 
a zid-da numun zid-da šeg₁₂ abzu-ta u₃-mu-un-da-ši-e₃ {ŋeš}meš₃-gin₇ pa da-an-e₃ {d}ama-ušumgal-an-na an-ne₂ he₂-a-u₃-tud šu ša-mu-da-dug₄ gi-rin-na-gin₇ hi-li-zu dug₃-ga-am₃ mi₂ ga-mu-ra-ni-ib-dug₄ {d}ama-ušumgal-an-na {ŋeš}meš₃ ne-en pa da-an-e₃ 
balaŋ er₂ da-mu-ra-de₆ {ŋeš}tir ha-šu-ur₂-ra-gin₇ zag-ŋu₁₀ du₅-mu-ri-ib-us₂ e₂-kur-re hu-mu-un-ši-hul₂-e lu₂ ša₃-ab-ŋa₂ de₃-ŋa₂-ra-sug₂-sug₂-ge-eš na-aŋ₂-zu-še₃ e₂-kur-re dur₂ de₃-X e₂-kur-re e₂ {d}mu-ul-lil₂-la₂-ke₄ a-ra-zu-zu ga-gub an-ne₂ ki mah-a-na ma-an-ze₂-eŋ₃-ŋen u₃-mu-un kur gal {d}mu-ul-lil₂ gaba 
