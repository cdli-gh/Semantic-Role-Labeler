lugal-ŋu₁₀-ra u₃-na-a-dug₄ puzur₄-{d}šul-gi šagina bad₃ igi-hur-saŋ-ŋa₂ arad-zu na-ab-be₂-a 
lugal-ŋu₁₀ kug-sig₁₇ kug-babbar diŋir-re-e-ne in-ne-dim₂-dim₂-ma zi-ni-še₃-am₃ in-nu-u₃ lugal-ŋu₁₀ zi ugnim u₃ kalam-ma-ni-še₃ bad₃ gal igi-hur-saŋ-ŋa₂ mu lu₂-kur₂ hul-ŋal₂-še₃ uŋ₃ kalam-ma-ni-še₃ mu-un-du₃ 
i₃-ne-eš ugnim lu₂-kur₂-ra im-ma-an-zig₃ ₁-am₃ lu₂ igi-ŋa₂ sah₆-bi i-im-tum₂-ma dab₅-dab₅-be₂ inim ma-an-dug₄-ma igi-še₃ ib-DU 
ŋiškim lu₂-kur₂-ra ŋe₂₆-e i₃-zu lu₂-kur₂ me₃-še₃ usu-ni im-ma-til usu-ŋu₁₀ i₃-tur bad₃ nu-mu-un-da-kal-la-ge en-nu nu-mu-da-ak-e 
nam {m}šu-{d}nu-muš-da ensi₂ ŊIR₂-lum-tur-ra{ki} ₅ nindan he₂-ni-dar-dar nam {m}lugal-me-lem₄ šabra {id₂}šeg₅-šeg₅ ₄₀ nindan ugu-ba nu-ub-ŋar nam {m}KA-kug-ga-ni ensi₂ ma-da MURUB₄{ki} ₄₅ nindan gaba dab₅-ba-bi ba-gul-gul nam {m}ta-ki-il-i₃-li₂-šu gu₂-gal {id₂}ab₂-gal u₃ {id₂}me-{d}en-lil₂-la₂ ₅₀ nindan saŋ ba-sud₄ murub₄-ba im-da-an-ri 
ud lu₂-kur₂ im-durunₓ-na-a ugu-bi-še₃ nu-ub-ŋar lu₂-kur₂ i₃-durun-na-a usu-ŋu₁₀ im-til ugnim-bi šag₄ hur-saŋ-ŋa₂-ka i₃-tuš 
tukum-bi lugal-ŋa₂ an-na-kam ₇₂₀₀ erin₂ lu₂ kiŋ₂ ak-ne {ŋeš}dusu-a ma-ab-il₂-e ul₄-la-bi hu-mu-ši-in-gi₄-gi₄ ₇₀ aga-us₂ šimaški ib₂-SU-a ul₄-la-bi hu-mu-ši-in-gi₄-gi₄ 
dim₂-ma-bi in-dab₅ ki-tuš-bi ga-ba-ni-kur₂ he₂-zu ŋi₆-ta ud ul-le₂-a-aš nam-tag-ni dugud 
arad {d}šul-gi lugal-ŋa₂ gen₆-na-me-en nam-ba-da-ug₅-en lugal-ŋu₁₀ he₂-en-zu a-ma-ru-kam 
