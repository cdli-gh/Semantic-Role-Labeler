lugal-ban₃-da kur ki su₃-ra₂ ŋa₂-la ba-ni-in-dag iši za-bu{ki}-a nir ba-ni-in-ŋal₂ ama nu-mu-un-da-an-ti na nu-mu-un-de₅-de₅ a-a nu-mu-un-da-an-ti inim nu-mu-un-di-ni-ib-be₂ zu-a kal-la-ni nu-mu-un-da-an-ti lu₂ inim šag₄-ga-na-ke₄ inim nu-um-mi-ib₂-sig₁₀-sig₁₀-ge šag₄ ni₂-te-na-ka inim am₃-mi-ib₂-sig₁₀-ge mušen nam-me-te-a ba-ni-in-ak anzud{mušen} nam-me-te-a ba-ni-in-ak dam-a-ni-da gu₂-da ba-ni-in-la₂ dam anzud{mušen}-de₃ dumu anzud{mušen}-de₃ ŋišbun-na um-ma-ni-in-dur₂-ru-un an-ne₂ nin-gu₂-en-na-ka hur-saŋ-ŋa₂-ni-ta um-ma-da-an-ri munus tuku-tuku ama-ra me-te-ŋal₂ {d}nin-ka-si tuku-tuku ama-ra me-te-ŋal₂ {na₄}gakkul-a-ni {na₄}za-gin₃ dur₅-ru {gi}lam-sa₂-a-ni kug-me kug-sig₁₇ kaš-a gub-ba-a-ni niŋ₂ giri₁₇-zal kaš-ta tuš-a-ni mud₅-me-ŋar-ra sagi-a kaš sa₂-sa₂-da-ni nu-kuš₂-u₃ {d}nin-ka-si {ŋeš}buniŋ zag-ga-ta ib₂-ba-ta ŋeštin ne-saŋ-ŋa₂-ŋu₁₀ me-te-a-aš he₂-em-mi-ib-ŋal₂ mušen kaš naŋ-ŋa₂ ul ti-a anzud{mušen} kaš naŋ-ŋa₂ ul ti-a ki unug{ki} ba-ŋen-na ha-ma-an-pad₃-de₃ anzud{mušen}-de₃ har-ra-an šeš-ŋu₁₀-ne-ka he₂-em-mi-ib-sig₁₀-sig₁₀-ge 
ud-ba giri₁₇-zal ŋiš-hu-ri₂-in {d}en-ki-ke₄ hur-saŋ {na₄}gug igi gun₃ {d}inana-ka ugu-ba u₁₈-ru-gin₇ ki he₂-us₂-sa-ba a-ru-gin₇ siki la₂-la₂-a-ba kur-ra ŋissu-bi ki mah-ba tug₂-gin₇ i-im-dul gada-gin₇ i-im-bur₂ {ŋeš}i-ri₉-na-bi muš-saŋ-kal-gin₇ id₂ ka ₇ {d}utu-ka šag₄-ba mu-un-še₂₁-še₂₁ da-da-ba ha-šu-ur₂ nu-zu kur-ra-ka muš nu-un-sul-sul ŋiri₂ nu-sa-sa šag₄-ba buru₅-az{mušen}-e gud₃ im-ma-ni-ib-us₂ nunuz-bi ba-ab-ŋar da-da-ba mušen anzud{mušen}-de₃ gud₃ im-ma-ni-ib-ŋar amar-bi ba-e-še₂₁ ŋiš-bi {ŋeš}li ŋiš {ŋeš}taškarin-na-kam mušen-e pa mul-mul-la-bi an-dul₃-eš₂ ba-ab-ak mušen-e a₂ ud zal-le-da-ka ni₂ un-gid₂ anzud{mušen}-de₃ {d}utu e₃-a-ra šeg₁₁ un-gi₄ šeg₁₁ gi₄-bi-še₃ kur-ra lu₅-lu₅-bi-a ki mu-un-ra-ra-ra umbin kušu₂{ku₆}-e hu-ri₂-in{mušen}-na-kam ni₂-bi-ta am-e kur-ur₂-še₃ ni₂-bi im-sar-re tarah-e kur-bi-še₃ zi-bi im-sar-re 
lugal-ban₃-da gal in-zu gal in-ga-an-tum₂-mu ninda mu-ud-gi diŋir-re-e-ne-ke₄ saŋ sig₁₀-ga-ba saŋ sig₁₀ ba-an-tah ninda gi-ze-eš-ta-ba lal₃ ba-an-du₈-du₈ lal₃ ba-an-tah-tah amar-gud₃ amar anzud{mušen}-da-ka igi-bi-še₃ mu-un-ŋar amar-e {uzu}suš₂ bi₂-in-gu₇ {uzu}i₃-udu bi₂-in-peš₅ ninda-i₃-de₂-a ka-bi-še₃ sa₂ bi₂-in-dug₄ amar anzud{mušen}-da-ka gud₃-ba mi-ni-še₂₁ igi-bi šem-bi-zid-da mi-ni-gun₃ saŋ-ba {ŋeš}erin babbar₂ bi₂-in-du₃-du₃ mu-du-li-a šu gur-gur-ra-bi saŋ-bi-še₃ mu-un-ŋar gud₃ anzud{mušen}-da-ka ba-ra-zig₃ ha-šu-ur₂-ra nu-zu kur-ra-ka ki-gub mu-un-na-ak-en ud-ba mušen-e am kur-ra-ka gu₂ mi-ni-ib-gur-gur anzud{mušen}-de₃ am kur-ra-ka gu₂ mi-ni-ib-gur-gur am til₃-la šu-bi-še₃ i-im-la₂ am ug₅-ga gu₂-ba i-im-la₂ a ₁₀ gur-am₃ ze₂-bi mu-un-de₂ mušen zag ₁ am₃-ma-da-lug-ga anzud{mušen} zag ₁ am₃-ma-da-lug-ga mušen-e gud₃-bi-še₃ šeg₁₁ un-gi₄ amar-bi gud₃-bi-ta inim nu-um-ma-ni-ib-gi₄ ₂-kam-ma-še₃ mušen-e gud₃-bi-še₃ šeg₁₁ un-gi₄ amar-bi gud₃-bi-ta inim nu-um-ma-ni-ib-gi₄ ud na-an-ga-ma mušen-e gud₃-bi-še₃ šeg₁₁ un-gi₄ amar-bi gud₃-bi-ta inim ba-ni-ib-gi₄-gi₄ i₃-ne-eš₂ mušen-e gud₃-bi-še₃ šeg₁₁ un-gi₄ amar-bi gud₃-bi-ta inim nu-um-ma-ni-ib-gi₄ mušen-e a-nir i-im-ŋar an-e ba-te dam-bi u₈ bi₂-in-dug₄ engur-ra ba-te mušen-e u₈ dug₄-ga-bi-še₃ dam-bi a-nir ŋar-ra-bi-še₃ {d}a-nun-na diŋir hur-saŋ-ŋa₂ kiši₈-gin₇ ki-in-dar-ra ba-an-di-ni-ib-kur₉-re-eš-am₃ mušen-e dam-bi-ir gu₃ am₃-ma-de₂-e anzud{mušen}-de₃ dam-bi-ir gu₃ am₃-ma-de₂-e gud₃-ŋu₁₀-ta tur₃ gal {d}nanna-gin₇ ni₂ huš he₂-em-da-ri piriŋ kur-ra teš₂-bi du₇-du₇-gin₇ su zig₃ he₂-em-du₈-du₈ amar-ŋu₁₀ gud₃-ba a-ba-a ba-ra-ab-tum₃ anzud{mušen} gud₃-ba a-ba-a ba-ra-ab-tum₃ 
mušen-e gud₃-bi-še₃ he₂-em-ma-teŋ₃-ŋe₂₆-da-ka anzud{mušen}-de₃ gud₃-bi-še₃ he₂-em-ma-teŋ₃-ŋe₂₆-da-ka ki diŋir til₃-la-gin₇ im-ak giri₁₇-zal im-du₈-du₈ amar-bi gud₃-bi-a i-im-še₂₁ igi-bi šembi₂-zid-da mu-un-gun₃ saŋ-ba {ŋeš}erin babbar₂ mu-un-du₃-du₃ mu-du-li-a šu gur-gur-ra-bi saŋ-bi-še₃ mu-un-ŋar mušen-e ni₂-bi silim-e-eš₂ iri in-ga-am₃-me anzud{mušen}-de₃ ni₂-bi silim-e-eš₂ iri in-ga-am₃-me id₂ hal-hal-la nun nam tar-re-bi-me-en zid-du šag₄ kuš₂-u₃ {d}en-lil₂-la₂-ka {ŋeš}igi-tab-bi-me-en a-a-ŋu₁₀ {d}en-lil₂-le mu-un-de₆-en kur-ra {ŋeš}ig gal-gin₇ igi-ba bi₂-in-tab-en nam u₃-mu-tar a-ba-a šu mi-ni-ib-bal-e inim u₃-bi₂-dug₄ a-ba-a ib₂-ta-bal-e lu₂ gud₃-ŋa₂ ne-en ba-e-a-ak-a diŋir he₂-me-en inim ga-mu-ra-ab-dug₄ gu₅-li-ŋa₂ nam-ba-e-ni-kur₉-re-en lu₂-ulu₃ he₂-me-en nam ga-mu-ri-ib-tar kur-re gaba-šu-ŋar nam-mu-ri-in-tuku-un meš₃ anzud{mušen}-de₃ a₂ šum₂-ma he₂-me-en 
lugal-ban₃-da ni₂ ₁-ta hul₂-la ₁-ta ni₂ ₁ šag₄ hul₂-la ₁-ta mušen-e mi₂ iri im-me anzud{mušen}-de₃ mi₂ iri im-me mušen šu-ur₂ sig₇ niŋin₅-a tud-da anzud{mušen} šu-ur₂ sig₇ niŋin₅-a tud-da sug-a a tu₅-tu₅-zu-a a-ne dug₄-dug₄ pa-bil₂-ga-zu nun hal-hal-la-ke₄ an šu-zu-še₃ mu-un-ŋar ki ŋiri₃-zu-še₃ mu-un-ŋar pa-zu an-na sa am₃-ši-im-la₂-la₂-en ki-še₃ umbin-zu am kur-ra immal₂ kur-ra {ŋeš}es₂-ad-am₃ ba-nu₂ murgu-zu dub sar-sar-re-me-en ti-ti-zu {d}nirah dar-a-me-en šag₄-sud-zu kiri₆ sig₇-ga u₆-e gub-ba-me-en ša-dug₄-ga-ta zi-ŋu₁₀ mu-ri-de₆ zag-ŋu₁₀ mu-ri-us₂ dam-zu ama-ŋu₁₀ he₂-am₃ bi₂-in-dug₄ za-e ad-da-ŋu₁₀ he₂-me-en bi₂-in-dug₄ di₄-di₄-la₂-zu-ne šeš-ŋu₁₀-ne-ka nam-ba-e-ni-in-ku₄-ku₄ ša-dug₄-ga-ta ha-šu-ur₂-ra nu-zu kur-ra-ka ki-gub mu-ra-ak-e dam-zu silim-ŋa₂ he₂-mu-e-da-gub silim-ŋu₁₀ ga-mu-ra-dug₄ nam tar-ra-ŋu₁₀ ga-mu-ra-ab-bur₂-ra-a 
mušen-e ni₂-bi mu-un-na-ra-ba-e ul mu-un-ši-ak-e anzud{mušen}-de₃ ni₂-bi mu-un-na-ra-ba-e ul mu-un-ši-ak-e anzud{mušen}-de₃ kug lugal-ban₃-da-ar gu₃ mu-na-de₂-e ŋa₂-nu lugal-ban₃-da-ŋu₁₀ {ŋeš}ma₂ kug-gin₇ {ŋeš}ma₂ še-gin₇ {ŋeš}ma₂ {ŋeš}hašhur bal-bal-e-gin₇ {ŋeš}ma₂ ukuš₂-a an-dul₃ ak-a-gin₇ {ŋeš}ma₂ ki-buru₁₄ hi-li du₈-du₈-a-gin₇ šeg₁₂ kul-aba₄{ki}-še₃ saŋ il₂-la ŋen-na lugal-ban₃-da lu₂ numun-e ki aŋ₂-am₃ šu nu-um-ma-gid₂-de₃ 
{d}šara₂ dumu ki aŋ₂ {d}inana-gin₇ ti zu₂-zu-a ud-gin₇ e₃-i₃ GIL-ak iti₆-gin₇ e₃-i₃ ti zu₂ lu₂ ra-ra-bi muš-šag₄-tur₃ he₂-e ku₆ {urud}dur₁₀ ra-gin₇ tu₆ kud he₂-e ad {urud}dur₁₀ ra-gin₇ niŋ₂-keše₂ he₂-ak-e lugal-ban₃-da lu₂ numun-e ki aŋ₂-am₃ šu nu-um-ma-gid₂-de₃ 
{d}nin-urta dumu {d}en-lil₂-la₂-ke₄ {tug₂}saŋšu piriŋ me₃-a ugu-za he₂-eb-dul kur gal-la gaba nu-gi₄ gaba-za he₂-eb-tab kur-ra sa iri im-ši-du-u₅ ki lugal-ban₃-da lu₂ numun-e ki aŋ₂-am₃ šu nu-um-ma-gid₂-de₃ 
he₂-ŋal₂ {dug}šakir kug {d}dumu-zid-da-ka-ka i₃-bi ki-šar₂-ra-ke₄ gara₂-bi ki-šar₂-ra-ke₄ lugal-ban₃-da lu₂ numun-e ki aŋ₂-am₃ šu nu-um-ma-gid₂-de₃ ki-ib{mušen} ki-ib{mušen} engur-ra sug gid₂-i-gin₇ inim-ma mu-na-ni-ib-gi₄ 
mušen-e ŋeštug₂ mu-un-ši-ŋa₂-ar anzud{mušen}-de₃ kug lugal-ban₃-da-ar gu₃ mu-na-de₂-e ŋa₂-nu lugal-ban₃-da-ŋu₁₀ inim šag₄-ga sig₁₀-ge ur₅-gim-ma-am₃ gud erim₂ du-us₂-a sig₁₀-ge₅-dam anše dub₃ guz-za har-ra-an si sa₂ dab₅-be₂-dam inim-inim ma-gub ga-ri-gub nam tar-ra šag₄-ge guru₇-a-zu ŋe₂₆-e ga-mu-ri-ib-tar 
kug lugal-ban₃-da mu-na-ni-ib-gi₄-gi₄ zag-še-ŋa₂ kaš₄ he₂-ŋal₂ nam-ba-kuš₂-u₃-de₃-en a₂-ŋa₂-a lirum he₂-ŋal₂ a₂-ŋu₁₀ ga-sud-sud a₂-ŋu₁₀ na-an-gig-ge ud-gin₇ du {d}inana-gin₇ ud ₇-e ud {d}iškur-ra-gin₇ izi-gin₇ ga-il₂ nim-gin₇ ga-ŋir₂ igi du₈-a bar-ra-ŋa₂ ga-ŋen igi il₂-la-ŋa₂ ŋiri₃-ŋu₁₀ ga-ab-gub šag₄-ge guru₇-ŋa₂ an-ta ga-ab-gi₄ ki šag₄-ŋu₁₀ na-an-ga-ma-ab-be₂-a {kuš}e-sir₂-ŋu₁₀ ga-du₈ {d}utu iri-ŋu₁₀ kul-aba₄{ki}-še₃ am₃-ku₄-ku₄-de₃-ne-a lu₂ aš₂ dug₄-ga-ŋu₁₀ nam-ba-e-ši-hul₂-e-en lu₂ du₁₄ mu₂-a-ŋu₁₀ he₂-du-ŋu₁₀ nam-me alan-zu ŋiš-dim₂-ba um-mi-dim₂ u₆-e gub-ba-me-en mu-zu ki-en-gi-ra pa e₃ ha-bi₂-ak e₂ diŋir gal-gal-e-ne-ka me-te-aš bi₂-ib-ŋal₂ 
anzud{mušen}-de₃ kug lugal-ban₃-da-ra gu₃ mu-na-de₂-e zag-še-za kaš₄ he₂-ŋal₂ nam-ba-kuš₂-u₃-de₃-en a₂-zu-a lirum he₂-ŋal₂ a₂-zu sud-sud-a a₂-zu na-an-gig-ge ud-gin₇ du {d}inana-gin₇ ud ₇ {d}iškur-ra-gin₇ izi-gin₇ il₂-la nim-gin₇ ŋir₂-a igi du₈-a bar-ra-za ŋen-na igi il₂-la-za ŋiri₃-zu gub-bi₂-ib šag₄-ge guru₇-a-zu an-ta gi₄-bi₂ ki šag₄-zu na-an-ga-ra-ab-be₂-e-a {kuš}e-sir₂-zu du₈-a {d}utu iri-zu kul-aba₄{ki}-še₃ am₃-ku₄-ku₄-de₃-en-na-a lu₂ aš₂ dug₄-ga-zu nam-ba-e-ši-hul₂-le-en lu₂ du₁₄ mu₂-a-zu he₂-du-zu nam-me alan-ŋu₁₀ ŋiš-dim₂-ba um-mi-dim₂ u₆-e um-mi-gub mu-ŋu₁₀ ki-en-gi-ra pa e₃ ba-ni-ak e₂ diŋir gal-gal-e-ne-ka me-te-aš im-mi-ib-ŋal₂ {kuš}e-sir₂-gin₇ ni₂-ba hu-mu-ra-an-dub₂-dub₂-be-eš {id₂}buranun-na pa₅ ubur-gin₇ ŋiri₃-zu pa₄-pa₄ mi₂ am₃-me 
ninda kaskal-la-ka-ni nu-um-ga₁₄-aš {ŋeš}tukul-a-ni ₁-bi šu im-ma-an-ti anzud{mušen} an-ta i₃-ŋen lugal-ban₃-da ki-ta i₃-ŋen mušen-e an-ta igi mi-ni-in-il₂ erin₂-e igi bi₂-in-du₈-ru lugal-ban₃-da ki-ta igi mi-ni-in-il₂ sahar erin₂-e du₈-a igi bi₂-in-du₈-ru mušen-e kug lugal-ban₃-da-ar gu₃ mu-na-de₂-e ŋa₂-nu lugal-ban₃-da-ŋu₁₀ na ga-e-de₅ na de₅-ŋu₁₀ he₂-e-dab₅ inim ga-ra-ab-dug₄ ŋizzal he₂-em-ši-ak gu₃ i-ri-de₂-a nam i-ri-tar-ra gu₅-li-zu-ne-er nam-mu-ni-ib-be₂-en šeš-zu-ne-er pa nam-bi₂-ib-ed₂-en sag₉-ga hul šag₄-ga ŋal₂-la ur₅ he₂-na-nam-ma ŋe₂₆-e gud₃-ŋu₁₀-še₃ he₂-me-en za-e erin₂-zu he₂-me-en mušen-e gud₃-bi-še₃ šu am₃-ma-niŋin₂-niŋin₂ lugal-ban₃-da ki šeš-a-ne-ne-še₃ ŋiri₃ im-ma-gub-be₂ 
u₅{mušen} ŋiš-gi kug-ta e₃-a-gin₇ la-ha-ma abzu-ta re₇-e-gin₇ lu₂ an-ta ki-a gub-ba-gin₇ lugal-ban₃-da zu₂ keše₂ ŋar-ra šeš-a-ne-ne-ka murub₄-ba ba-an-gub šeš-a-ne-ne gu₃ ba-ab-ra-ra-ra-aš erin₂-e gu₃ ab-ra-ra-aš šeš-a-ne-ne gu₅-li-ne-ne en₃ tar-re im-mi-in-kuš₂-u₃-ne ŋa₂-nu lugal-ban₃-da-ŋu₁₀ za-e ŋal₂-la-zu-ne lu₂ me₃-a ŋiš ra-gin₇ erin₂-e he₂-en-taka₄-nam i₃ dug₃-a tur₃-ra ba-ra-mu-un-gu₇ ga luh-ha amaš-a ba-ra-mu-un-gu₇ hur-saŋ gal lu₂ dili nu-du-u₃-da lu₂-bi lu₂-ra nu-gi₄-gi₄-da a-gin₇ im-da-du-de₃-en ₂-kam-ma-še₃ šeš-a-ne-ne gu₅-li-ne-ne en₃ tar-re im-mi-in-kuš₂-u₃-ne id₂ kur-ra ama he₂-nun-na-ra peš₁₀-peš₁₀-bi peš₁₀-ta sur-ra-am₃ a-bi a-gin₇ mu-e-naŋ-a-gin₇ mu-e-bal-e 
kug lugal-ban₃-da mu-un-na-ni-ib-gi₄-gi₄ id₂ kur-ra ama he₂-nun-na-ra peš₁₀-peš₁₀-bi peš₁₀-ta sur-ra-am₃ zag-še-ŋa₂ ki um-ma-ni-us₂ a {kuš}ummud-gin₇ u₃-mu-naŋ ur-bar-ra-gin₇ gum₂-ga-am₃ mi-ni-za u₂-sal i₃-gu₇-en tum₁₂-gur₄{mušen}-gin₇ ki im-de₅-de₅-ge-en i-li-a-nu-um kur-ra i₃-gu₇-en lugal-ban₃-da šeš-a-ne-ne gu₅-li-ne-ne inim in-ne-en-dug₄-ga šag₄-ga-ne-ne-a ba-an-šub-bu-uš i-gi₄-in-zu buru₅{mušen}-e ud gid₂-da teš₂-bi keše₂-da-gin₇ gu₂-ni gu₂-da im-da-la₂-e-ne ne mu-un-su-su-ub amar gam₃-gam₃{mušen} gud₃-ba tuš-a-gin₇ mu-ni-ib-gu₇-u₃-ne mu-ni-ib-na₈-na₈-ne kug lugal-ban₃-da tur₅-ra-ni mu-un-ta-ab-ed₃-ne 
ud-ba unug{ki}-ga lu₂ dili-gin₇ eŋer-bi-ir bi₂-ib-us₂ muš zar-ra-gin₇ hur-saŋ-ta im-me-re-bal-bal iri danna ₁-am₃ am₃-da-ŋal₂-la-ba dim-dim-e aratta{ki}-ka unug{ki} kul-aba₄{ki}-bi ur₂ ba-an-dun-dun iri-ta gi-bar-bar-re im-gin₇ im-šeŋ₃ im-dug-ge im mu-a ŋen-na-gin₇ bad₃ aratta{ki}-ka gu₃ nun-bi im-me ud ba-zal-zal itid ba-sud-sud mu ama-bi-ir ba-gi₄ buru₁₄ sig₇-ga an-na ba-e-a-ed₃-de₃ a-šag₄-ga igi ba-ab-hul ni₂ su-e bi₂-ib-us₂ im-dug-ge im mu-a ŋen-na-gin₇ kaskal-la ki ba-ni-ib₂-u₂-us₂ {ŋeš}kiši₁₆ kur-ra-ke₄ zu₂ ba-ni-ib₂-keše₂ ušumgal teš₂-bi mu-un-tag-tag-ge lu₂ iri-še₃ du-u₃ nu-um-zu kul-aba₄{ki}-še₃ du-u₃ saŋ nu-mu-da-ab-šum₂-mu šag₄-ba en-me-er-kar₂ dumu {d}utu-ke₄ ni₂ ba-ni-in-te zi ba-ni-in-ir za-pa-aŋ₂-bi ba-ni-in-BAD lu₂ iri-še₃ mu-un-gi₄-gi₄-a ki mu-ši-kiŋ₂-kiŋ₂ kul-aba₄{ki}-še₃ mu-un-gi₄-gi₄-a ki mu-ši-kiŋ₂-kiŋ₂ lu₂ iri-še₃ ŋe₂₆-e ga-ŋen nu-mu-un-na-ab-be₂ kul-aba₄{ki}-še₃ ŋe₂₆-e ga-ŋen nu-mu-un-na-ab-be₂ ugnim kur-kur-ra-ka mu-un-e₃ lu₂ iri-še₃ ŋe₂₆-e ga-ŋen nu-mu-na-ab-be₂ kul-aba₄{ki}-še₃ ŋe₂₆-e ga-ŋen nu-mu-na-ab-be₂ zu₂ keše₂ igi bar-ra-ka mu-un-e₃ lu₂ iri-še₃ ŋe₂₆-e ga-ŋen nu-mu-na-ab-be₂ kul-aba₄{ki}-še₃ ŋe₂₆-e ga-ŋen nu-mu-na-ab-be₂ ₂-kam-ma-še₃ ugnim kur-kur-ra-ka mu-un-e₃ lu₂ iri-še₃ ŋe₂₆-e ga-ŋen nu-mu-na-ab-be₂ kul-aba₄{ki}-še₃ ŋe₂₆-e ga-ŋen nu-mu-na-ab-be₂ zu₂ keše₂ igi bar-ra-ka mu-un-e₃ 
lugal-ban₃-da dili-ni uŋ₃-ŋa₂ mu-na-an-zig₃ gu₃ mu-na-de₂-e lugal-ŋu₁₀ ŋe₂₆-e iri-še₃ ga-ŋen lu₂ nam-mu-da-an-du kul-aba₄{ki}-še₃ dili-ŋu₁₀-ne ga-ŋen lu₂ nam-mu-da-an-du ud-da iri-še₃ i₃-du-un lu₂ nu-mu-e-da-du-u₃ zi an-na zi ki-a i₃-pad₃ me gal-gal kul-aba₄{ki}-a šu-zu ba-ra-ba-ra-e₃ 
unken ŋar-ra si sa₂-a-na šag₄ e₂-gal-la kur gal-gin₇ ki he₂-us₂-a-ba en-me-er-kar₂ dumu {d}utu-ke₄ eme sig {d}inana ba-ni-in-gu₇ ki ud-ba nin₉ e₅-ŋu₁₀ kug {d}inana-ke₄ kur šuba-ta šag₄ kug-ga-ni-a he₂-em-ma-ni-pad₃-de₃-en šeg₁₂ kul-aba₄{ki}-še₃ he₂-em-ma-ni-in-kur₉-re-en unug{ki}-e sug he₂-me-am₃ a he₂-em-de₂-a bar-rim₄ he₂-me-am₃ {ŋeš}asal he₂-mu₂-a ŋiš-gi he₂-me-am₃ gi sumun gi henbur he₂-mu₂-a {d}en-ki lugal eridug{ki}-ga-ke₄ gi sumun-bi ha-ma-an-ze₂ a-bi ha-ma-an-uš₂ mu ₅₀-uš hu-mu-du₃ mu ₅₀-uš hu-mu-sa₂ ki-en-gi ki-uri niŋin₂-na-a-ba mar-tu lu₂ še nu-zu hu-mu-zig₃ bad₃ unug{ki}-ga gu mušen-na-gin₇ edin-na he₂-ni-la₂-la₂ i-da-al-la-ba ki-ŋal₂-la-ba hi-li-ŋu₁₀ ba-til ab₂-šilam amar-bi la₂-a-gin₇ erin₂-ŋu₁₀ mu-da-la₂ dumu ama-ni-ir hul gig-ga iri-ta e₃-a-gin₇ nin₉ e₅-ŋu₁₀ kug {d}inana-ke₄ šeg₁₂ kul-aba₄{ki}-še₃ šu ma-ra-an-dag ud-da iri-ni ki ha-ba-an-aŋ₂ ŋa₂-a-ra hul ha-ba-an-gig iri ŋa₂-da a-na-aš am₃-da-la₂-e ud-da iri-ni hul ha-ba-an-gig ŋa₂-a-ra ki ha-ba-an-aŋ₂ ŋe₂₆-e iri-da a-na-aš am₃-da-la₂-e-en nu-gig-ge anzud{mušen} amar-ra-gin₇ ni₂-te-a-ni sag₂ um-ma-an-di bar kug-ga-ni-a um-ma-an-šub-be₂-en šeg₁₂ kul-aba₄{ki}-še₃ he₂-em-ma-ni-in-kur₉-re-en ŋiš-gid₂-da-ŋu₁₀ ud ne ba-an-de₆ {kuš}gur₂₁-ŋu₁₀ ud ne e-ne ba-an-zur-zur-re nin₉ e₅-ŋu₁₀ kug {d}inana-ra ur₅-gin₇ dug₄-mu-na-ab 
kug lugal-ban₃-da e₂-gal-ta im-ma-da-ra-ta-e₃ šeš-a-ne-ne gu₅-li-ne-ne ur gir₅ ur-ra kur₉-ra-gin₇ hu-un-ha mu-un-ši-ib-za-na-aš dur₃ gir₅ dur₃-a kur₉-ra-gin₇ galam mu-un-na-ta-e₃ en-ra unug{ki}-še₃ gi₄-mu-un-ši-ib en-me-er-kar₂ dumu {d}utu-ra kul-aba₄{ki}-še₃ dili-ŋu₁₀-ne ga-ŋen lu₂ nam-mu-da-du a-gin₇ mu-un-ne-dug₄ me-na-am₃ dili-zu-ne kaskal-e saŋ ba-ra-mu-ri-ib-us₂ {d}udug sag₉-ga-me nam-ba-e-de₃-gub-ba {d}lamma sag₉-ga-me nam-ba-e-de₃-ŋen-na ki gub-ba-me-a nam-ba-e-de₃-gub-bu-nam ki tuš-a-me-a nam-ba-e-de₃-tuš-u₃-nam sahar ŋiri₃-me-a ŋiri₃ nam-ba-e-de₃-us₂-e hur-saŋ gal lu₂ dili nu-du-u₃-dam lu₂-bi lu₂-ra nu-gi₄-gi₄-da ba-ra-gi₄-gi₄-nam ud zal-le in-zu-ta ki gal-la ba-ra-da-ni-in-sug₂-ge-en-za-na lugal-ban₃-da šag₄ gu₃ di šeš-a-ne-ne-ta šag₄ sag₃ gu₅-li-ne-ne-ta ninda kaskal-la-ka-ni nu-um-ga₁₄-aš {ŋeš}tukul-a-ni ₁-bi ₁-bi šu im-ma-an-ti kur-ur₂-ra kur-bad₃-da ma-du-um-e zag an-ša₄-na-ta saŋ an-ša₄-an{ki}-na-še₃ hur-saŋ ₅ hur-saŋ ₆ hur-saŋ ₇ im-me-re-bal-bal 
ŋi₆ MAŠ-a {ŋeš}banšur kug {d}inana-ke₄ nu-um-ma-te-a-aš šeg₁₂ kul-aba₄{ki}-še₃ ŋiri₃ hul₂-la mi-ni-in-gub nin-a-ni kug {d}inana-ke₄ šag₄-da-ga-na mu-na-an-tuš i₃-gam ki-a mu-na-ab-za su₈-ba {d}ama-ušumgal-an-na mu-na-ši-bar-gin₇ kug lugal-ban₃-da igi mu-na-ši-bar-re dumu-na en {d}šara₂ mu-na-de₂-a-gin₇ kug lugal-ban₃-da gu₃ mu-un-na-da-de₂-e ŋa₂-nu lugal-ban₃-da-ŋu₁₀ iri-ta a₂ aŋ₂-ŋa₂ a-na-aš mu-e-de₆ aratta{ki} dili-zu-ne a-gin₇ im-da-ŋen-ne-en 
kug lugal-ban₃-da mu-na-ni-ib-gi₄-gi₄ šeš-zu a-na bi₂-in-dug₄ a-na bi₂-in-tah en-me-er-kar₂ dumu {d}utu-ke₄ a-na bi₂-in-dug₄ a-na bi₂-in-tah ki ud-ba nin₉ e₅-ŋu₁₀ kug {d}inana-ke₄ kur šuba-ta šag₄ kug-ga-ni-a he₂-em-ma-ni-pad₃-de₃ šeg₁₂ kul-aba₄{ki}-še₃ he₂-em-ma-ni-in-kur₉-re-en unug{ki}-e sug he₂-me-am₃ a he₂-em-de₂-a bar-rim₄ he₂-me-am₃ {ŋeš}asal he₂-mu₂-a ŋiš-gi he₂-me-am₃ gi sumun gi henbur he₂-mu₂-a {d}en-ki lugal eridug{ki}-ga-ke₄ gi sumun-bi ha-ma-an-ze₂ a-bi ha-ma-an-uš₂ mu ₅₀-uš hu-mu-du₃ mu ₅₀-uš hu-mu-sa₂ ki-en-gi ki-uri niŋin₂-na-a-ba mar-tu lu₂ še nu-zu hu-mu-zig₃ bad₃ unug{ki}-ga gu mušen-na-gin₇ edin-na he₂-ni-la₂-la₂ i-da-la-ba ki-ŋal₂-la-ba hi-li-ŋu₁₀ ba-til ab₂-šilam amar-bi la₂-a-gin₇ erin₂-ŋu₁₀ mu-da-la₂ dumu ama-ni-ir hul gig-ga iri-ta e₃-a-gin₇ nin₉ e₅-ŋu₁₀ kug {d}inana-ke₄ šeg₁₂ kul-aba₄{ki}-še₃ šu ma-ra-an-dag ud-da iri-ni ki ha-ba-an-aŋ₂ ŋa₂-a-ra hul ha-ba-an-gig iri ŋa₂-da a-na-aš am₃-da-la₂-e ud-da iri-ni hul ha-ba-an-gig ŋa₂-a-ra ki ha-ba-an-aŋ₂ ŋa₂-a iri-da a-na-aš am₃-da-la₂-e-en nu-gig-ge anzud{mušen} amar-ra-gin₇ ni₂-te-a-ni sag₂ um-ma-an-di bar kug-ga-ni-a um-ma-an-šub-be₂-en šeg₁₂ kul-aba₄{ki}-še₃ he₂-em-ma-ni-in-kur₉-re-en ŋiš-gid₂-da-ŋu₁₀ ud ne ba-an-de₆ {kuš}gur₂₁-ŋu₁₀ ud ne e-ne ba-an-zur-zur-re nin₉ e₅-ŋu₁₀ kug {d}inana-ra ur₅-gin₇ dug₄-mu-na-ab 
kug {d}inana-ke₄ mu-na-ni-ib-gi₄-gi₄ i₃-ne-eš₂ id₂ šen-na id₂ a šen-na-ka id₂ {kuš}ummud za-gin₃ {d}inana-ke₄ kun-ba peš₁₀-peš₁₀-ba u₂-sal-u₂-sal-ba suhur-maš{ku₆}-e u₂-lal₃ i₃-gu₇-e kiŋ₂-tur{ku₆}-e {u₂}i-li-a-nu-um kur-ra i₃-gu₇-e ŊIŠ.ŠEŠ{ku₆} diŋir suhur-maš₂{ku₆}-a-ke₄ šag₄-ba a-ne hul₂-la mu-un-e kun-bi mu-un-sud-e kun šika ri-ba gi sumun ki kug-ga im-mi-ib₂-us₂-e {ŋeš}šinig ma-da a-na me-a-bi ambar-bi-a a ib₂-na₈-na₈ 
dili-bi i₃-du₃ dili-bi i₃-du₃ {ŋeš}šinig-e bar-ta dili-bi i₃-du₃ en-me-er-kar₂ dumu {d}utu-ke₄ {ŋeš}šinig-bi un-sag₃ {ŋeš}buniŋ-še₃ un-dim₂ gi sumun ki kug-ga ur₂-ba mi-ni-bur₁₂ šu im-ma-an-ti ŊIŠ.ŠEŠ{ku₆} diŋir suhur-maš₂{ku₆}-a-ke₄ šag₄-ba u₃-ba-ra-e₃-a ku₆-bi un-dab₅ un-šeŋ₆ un-sud a₂-an-kar₂ a₂ me₃ {d}inana-ka u₃-bi₂-in-gu₇ erin₂-na-ni šu-bi he₂-en-di-ni-ib-sud-sud zi aratta-ka engur-ra he₂-ni-in-til 
iri kug dim₂-bi kug-dim₂ u₃-bi₂-in-dab₅ za dim₂-ma-bi za-dim₂ u₃-bi₂-in-dab₅ iri-da u₃-gibil-la₂ um-ma-an-di-ni-ib-ŋar-ŋar aratta{ki} agarin₄-agarin₄-ba šu hu-mu-na-niŋin₂-niŋin₂ 
aratta{ki} zag-e₃-bi {na₄}za-gin₃ dur₅-ru-am₃ bad₃-bi šeg₁₂ saŋ zig₃-bi huš-am₃ im-bi im nagga kur ha-šu-ur₂-ra-ta im-kid₂-a 
