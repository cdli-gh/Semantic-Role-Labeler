ur-saŋ a₂-ŋal₂ {d}a-nun-na-ke₄-ne e₂-kur-ta e₃-a {d}nin-urta en {d}nu-nam-nir-re u₁₈-lu gal-gin₇ mu-un-tu-ud-de₃-en u₃-ma-ni gub-bu-de₃ gu₃ ma-ra-de₂ 
{d}nin-tur₅-re šu niŋ₂ dim₂-ma-ni za-ra mu-ri-in-bad ubur dug₃-ga-na ka ma-ra-ni-in-ba ga nam-šul-la mi-ri-in-gu₇ am u₆ di-gin₇ alan-zu mu-un-er₉ a₂-ur₂-zu mu-un-gur₄ igi ni₂ bur₂-e en me-lem₄ nam-ur-saŋ da-da-ra-še₃ mi-ri-in-dug₄ kišib-la₂ zid-da-zu im-ma-an-dab₅ ama-zu {d}nin-tur₅-re e₂-kur eš₃ mah-a mi-ni-in-kur₉-re-en a-a-zu {d}en-lil₂-ra mu-na-ab-be₂ dumu šu ŋar gi₄-zu nam gal tar-mu-ni-ib₂ 
{d}en-lil₂-le igi hul₂ mu-ši-in-bar nam mu-ni-ib₂-tar-re u₄-ta-u₁₈-lu an ki šu₂-a-še₃ mu-zu he₂-em-mah me-lem₄-zu-še₃ diŋir gal-gal-e-ne saŋ im-da-sag₃-ge-ne 
mur ša₄-zu inim dug₄-ga-zu-še₃ kur-kur ni₂-ba hu-mu-gam-de₃ igi hu-luh-ha-zu-ne gu₂-erim₂-ŋal₂ su he₂-em-da-sag₃-ge-de₃ u₄-ta-u₁₈-lu im-hul-im-hul-gin₇ zi-zi-i-da-zu-ne {d}gibil en ZA.LAM-ra ur-saŋ-gin₇ gu₇-u₃-de₃ kur-ba u₃ eŋer-am₃ bi₂-du₃ ki-bal-a sug-zag-ge₄ um-mi-gu₇ gu₇-u₃-de₃ nam-nir-ŋal₂-zu diŋir gal-gal-e-ne me-teš₂ mu-un-i-i-ne a-a-zu {d}en-lil₂-le nam-še₃ mu-ri-in-tar 
{d}li-pi₂-it-eš₄-tar₂ dumu {d}en-lil₂-la₂-ra erim₂-ŋal₂-la-ni gam-gam-mu-na-ab 
a-ab-ba-ta an ki-še₃ pa e₃-ŋu₁₀-uš saŋ-zu um-mi-us₂ mu-ni-in-šid sahar-da im-da-hi he₂-bi₂-in-ur₄ nu-ŋal₂-la mu-ni-in-kur₉ {d}nin-urta ur-saŋ {d}en-lil₂-la₂ barag-za dur₂ ŋar-bi nitalam₂-zu nin zid {d}nin-nibru{ki} gu₂-da mu-ri-in-la₂ inim sag₉-ga {d}li-pi₂-it-eš₄-tar₂-ra-da ud šu₂-še₃ ha-ra-da-gub u₄-ta-u₁₈-lu ki šu il₂-la-ni a₂-tah-ni he₂-me-en dug₄-ga-zu-ta nir he₂-em-de₃-ŋal₂ gaba-ri-ni na-an-ŋal₂-le lugal nam tar-ra {d}nin-urta-ke₄ ul guru₃ he₂-en-na-nam {d}li-pi₂-it-eš₄-tar₂ nun za-a-še₃ ŋal₂-la dumu {d}en-lil₂-la₂-ke₄ niŋ₂-si-sa₂ ki-en-gi ki-uri-a mu-ni-in-ŋar su kalam-ma mu-dug₃ 
en a-ma-ru mah suhuš erim₂-ma bur₁₂-re {d}nin-urta en a-ma-ru mah suhuš erim₂-ma bur₁₂-re nun {d}li-pi₂-it-eš₄-tar₂-ra {ŋeš}tukul hul-du-ni gi-gin₇ ša₅-ša₅ šu mah-a-ni si-bi₂-ib₂ 
