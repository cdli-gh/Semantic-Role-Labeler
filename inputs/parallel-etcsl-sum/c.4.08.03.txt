nin₉-ŋu₁₀ e₂-a a-na-am₃ mu-e-ak lu₂-tur e₂-a a-na-am₃ mu-e-ak 
a im-ma-tu₅ na-ma im-ma-su-ub a šen-dilim₂ kug-ga im-ma-tu₅ na-ma bur babbar-ra im-ma-su-ub u₅ ze₂-ba bur-ra im-ma-šeš₄ {tug₂}pala₃ na-aŋ₂ ga-ša-an-an-na im-ma-mur₁₀ ur₅-re e₂-a mi-ni-ib₂-ni₁₀-ni₁₀-e-en 
šem-bi-zid i-bi₂-ŋa₂ mu-ni-mar-mar gu₂-bar-ŋu₁₀ mu-DU si bi₂-sa₂ siki-ŋu₁₀ im-da-la₂ a bi₂-tu₅ {ŋeš}tukul-ŋu₁₀ bal in-na-sag₉-ga mu-zu saŋ-ŋu₁₀ ba-suh₃ si bi₂-sa₂ suh-ŋu₁₀ ba-bur₂-bur₂ mu-dub-dub gu₂ gu₂-bar-ra-ka mu-ni-in-šub har kug-sig₁₇ šu-ŋa₂ im-mi-du₃ za-gin₃ di₄-di₄ gu₂-ŋa₂ im-mi-sig₉ murub₂-bi gu₂ sa-ŋa₂ si bi₂-sa₂ 
nin₉ igi šag₄-za-ta mu-de₆-de₆ šag₄-za šag₄ ki aŋ₂ mu-de₆-de₆ {d}inana-zu teš₂ mu-ra-an-šum₂ nin₉ mul-mul lal₃ ama ugu-za-me-en nin₉ lu₂ niŋ₂ ₅ ma-ra-de₆-a-ŋu₁₀ nin₉ lu₂ niŋ₂ ₁₀ ma-ra-de₆-a-ŋu₁₀ alan-za šu ma-ra-ni-in-du₇-am₃ nin₉ mul-mul sag₉-ga-bi na-de₆ 
šeš-ŋu₁₀ e₂-gal-ta kur₉-re-ni nar-e-ne lu₂ me-e ka-ta mu-tin ga-mu-X-de₂ ur₅-re šag₄-ga-ni he-em-hul₂-le ur₅-re šag₄-ga-ni he₂-em-sag₉-ge 
he₂-lah₅ he₂-lah₅ i₃-i₃ gara₂-bi ga-na he₂-lah₅ nin₉-ŋu₁₀ e₂-a ga-mu-u₈-da-lah₅ u₈-gin₇ sila₄ he₂-em-tum₂ he₂-em-tum₂ nin₉-ŋu₁₀ e₂-a ga-mu-u₈-da-lah₅ ud₅-gin₇ maš₂ he₂-em-tum₂ he₂-em-tum₂ nin₉-ŋu₁₀ e₂-a ga-mu-u₈-da-lah₅ u₈-gin₇ sila₄ sag₉-sag₉-ga he₂-a nin₉-ŋu₁₀ e₂-a ga-mu-u₈-da-lah₅ ud₅-gin₇ maš₂ gun₃-gun₃-a he₂-a nin₉-ŋu₁₀ e₂-a ga-mu-u₈-da-lah₅ 
i-da-lam gaba-me ba-gub-gub i-da-lam gal₄-la-me siki ba-an-mu₂ ur₂ mu-tin-na-še₃ di-di-de₃ ba-ba ga-ba-hul₂-hul₂-le-en-de₃-en gu₄-ud-an-ze₂-en gu₄-ud-an-ze₂-en {d}ba-u₂ gal₄-la-ŋa₂-ke₄-eš ga-ba-hul₂-hul₂-le-en-de₃-en gu₄-ud-an-ze₂-en gu₄-ud-an-ze₂-en eŋer-bi in-na-sag₉ in-na-sag₉ 
he₂-lah₅ he₂-lah₅ i₃-i₃ gara₂-bi ga-na he₂-lah₅ 
