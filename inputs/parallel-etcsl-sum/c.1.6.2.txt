lugal ud me-lem₄-bi nir-ŋal₂ {d}nin-urta saŋ-kal usu mah tuku kur a-ga-na lah₄ a-ma-ru mir-DU nu-kuš₂-u₃ ki-bal ŋa₂-ŋa₂ ur-saŋ me₃-še₃ ti-na gub-bu en šu silig-ga {ŋeš}mi-tum-še₃ ŋal₂ gu₂ nu-še-ga še-gin₇ gur₁₀ su-ub-bu {d}nin-urta lugal dumu a-a-ni kalag-ga-ni-še₃ hul₂-la ur-saŋ ni₂ ulu₃-gin₇ kur-ra dul-lu {d}nin-urta aga zid {d}ŠE.TIR-an-na igi nim ŋir₂ du₇-du₇ sun₄ nun-e a za-gin₃ ru-a ušum ni₂-ba gur-gur zag piriŋ-e muš-e-eš eme ed₂-de₃ gu₃-an-ne₂-si ka si-il-le {d}nin-urta lugal {d}en-lil₂-le ni₂-te-na dirig-ga ur-saŋ {sa}šu₂-uš-gal lu₂-erim₂-ra šu₂-a {d}nin-urta ni₂ ŋissu-zu kalam-ma la₂-a sumur ki-bal-še₃ tum₃ unken-bi dul-dul {d}nin-urta lugal dumu a-a-ni-ir su₃-ud-bi-še₃ giri₁₇ šu ŋal₂ 
{ŋeš}gu-za barag mah-e si-a-ni ni₂ gal gur₃-ru-ni ezen ŋar-ra-ni hul₂-la-na daŋal-bi tuš-a-ni an {d}en-lil₂-da zag ša₄-a-ni kurun dug₃-ge-da-ni {d}ba-u₂ a-ra-zu lugal-la-ka u₃-gul ŋa₂-ŋa₂-da-ni {d}nin-urta dumu {d}en-lil₂-la₂-ke₄ nam tar-re-da-ni ud-bi-a en-na {ŋeš}tukul-a-ni kur-ra igi mi-ni-ŋal₂ šar₂-ur₃-e an-ta lugal-bi-ir gu₃ mu-na-de₂-e 
en ŋišgal an-na gu₂-en barag-ge si {d}nin-urta dug₄-ga-zu nu-kur₂-ru nam tar-ra-zu šu zid-de₃-eš ŋar lugal-ŋu₁₀ an-e ki sig₇-ga ŋiš₃ im-ma-dug₄ {d}nin-urta ur-saŋ ni₂ nu-zu a₂-sag₃ mu-un-ši-ib-tu-ud dumu um-me ga nu-tuš-a ne₃ ga gu₇-a lugal-ŋu₁₀ buluŋ₃ a-a nu-zu gab₂-gaz kur-ra-ka šul IR-ta e₃-a igi teš₂ nu-ŋal₂-la {d}nin-urta nitah ni₂ il₂-il₂-i alan-da hul₂-la ur-saŋ-ŋu₁₀ gud-dam zag-ŋu₁₀ ga-bi₂-ib₂-us₂-e lugal-ŋu₁₀ lu₂ iri-ni-še₃ gur-ra ama-ni-še₃ ak-a kur-ra šag₄ i-ni-bal numun-bi ba-tal₂-tal₂ teš₂-ba mu bi₂-ib₂-sa₄ u₂ lugal-bi-še₃ murub₄-ba am gal-gin₇ a₂ ba-ni-ib-il₂-il₂-i {na₄}šu-u {na₄}saŋ-kal {na₄}esi {na₄}u₂-si-um {na₄}ka-gen₆-na ur-saŋ {na₄}nu₁₁ gar₃-ra-du-um-bi iri{ki} im-ma-ab-lah₄ kur-ra zu₂ kušu₂-a mu-ne-mu₂ ŋiš mi-ni-ib-ur₃-ur₃ a₂-ba iri{ki}-ba diŋir-be₂-ne ki-bi-še₃ ba-an-gam-e-eš lugal-ŋu₁₀ ur₅-re barag ba-ri a₂ tu-lu nu-gi₄-e {d}nin-urta en za-gin₇ kalam-ma di-bi ši-in-ga-kud-de₃ a₂-sag₃-a me-lem₄-ba a-ba šu mi-ni-ib-tu-tu saŋ-ki-ba gal-gal a-ba ib₂-ta-ŋa₂-ŋa₂ su₂ im-sag₃ ni₂ su-e bi₂-ib-us₂ igi-bi ki-bi-še₃ ba-ni-ib-ŋar lugal-ŋu₁₀ kur-re nidba-bi ki-bi-še₃ ba-ab-su 
ur-saŋ a-a-zu-še₃ en₃ mu-e-ši-tar dumu {d}en-lil₂-la₂ en a₂ mah-zu-uš ki mu-e-ši-ib₂-kiŋ₂ lugal-ŋu₁₀ kalag-ga-zu-še₃ ad mu-e-ši-ib-gi₄ {d}nin-urta zag-zu ur-saŋ ₁ nu-tuš-a ba-ab-dug₄ UR.GA-ru-še₃ a₂ mu-e-ši-ib-aŋ₂ ur-saŋ nam-lugal-zu tum₃-de₃ tar-tar-ra mu-un-ŋal₂ {d}nin-urta me abzu-zu šu si sa₂-bi ŋiškim i-im-til₃ igi im-sag₃-sag₃ ki-tuš im-kur₂-re a₂-sag₃-e ud šu₂-uš ki-sur-ra a₂-ba mi-ni-ib-ku₄-ku₄ 
{ŋeš}rab₃ diŋir-re-e-ne na-dab₅-en tarah an-na kur umbin ba-e-zukum {d}nin-urta en dumu {d}en-lil₂-la₂ a-na zig₃-bi mu-un-gi₄ a₂-sag₃ zig₃-ga-bi šu la-ba-ŋal₂ dugud-da-bi im-gu-ul ugnim-bi-ta ib₂-ta-de₆ erin₂-bi igi la-ba-teŋ₃-ŋe₂₆ ur₅-ra kalag-ga-bi saŋ im-gi₄ {ŋeš}tukul-e ŋiš la-ba-ab-kiŋ₂ {d}nin-urta ŠEN.ŠITA₂ šukur mah-e su-bi nu-dar-e ur-saŋ na-me-gin₇ na-ra-dim₂ en me mah-e a₂-kuš₃ sud-sud še-er-zid me-te diŋir-re-e-ne gud muš₃-ba am gal murgu tuku lal₃ gal-zu ur₅-ra {d}nin-urta alan-za {d}en-ki-ke₄ igi bar-bar-ra-ŋu₁₀ {d}u₄-ta-u₁₈-lu en dumu {d}en-lil₂-la₂ a-na ak-ŋu₁₀ 
en-e u₃-u₈ bi₂-in-dug₄ an ba-sag₃ ki ŋiri₃-ni-še₃ ba-tuš a₂-ba i-ni-in-gi₄ {d}en-lil₂ ba-suh₃ e₂-kur-ra ba-ta-e₃ kur ba-gul ki ud-ba ba-ku₁₀-ku₁₀ {d}a-nun-na ba-tar-ra-aš ur-saŋ-e haš₂ tibir-ra bi₂-in-ra diŋir ba-bir-bir-re-eš {d}a-nun-na udu-gin₇ ki-šar₂-ra ba-e-e₁₁-ne-re₇-eš en zig₃-ga-ni an-ne₂ im-us₂ {d}nin-urta me₃-še₃ du-ni gaba danna bi₂-in-sa₂ ud-dam i₃-du₇-du₇ ki-bal-še₃ tum₉ ₈ mu-un-u₅ ŋiš-gid₂-da a₂ i₃-ur₄-ur₄-re {ŋeš}mi-tum-e kur-še₃ ka ba-ab-du₈ {ŋeš}tukul-e gu₂-erim₂-še₃ teš₂-bi i₃-gu₇-e im-hul u₁₈-lu ŋiš-a mu-un-du₃ mar-uru₅ še-ba mu-un-ne-en-gub ur-saŋ-ra uru₂ mah saŋ gi₄-a igi-še₃ mu-un-na-ŋen sahar i₃-zi-zi sahar i₃-ŋa₂-ŋa₂ du₆-du₆ dul₂-la₂ mu-un-sig₉-ge₄ a-ga-zig₃ i₃-tu₁₁-be₂ u₃-dub₂ i₃-šeŋ₃ izi i₃-sud-sud-sud izi lu₂ ba-an-zal-e ŋiš mah ur₂-bi-a mu-un-bal-e {ŋeš}tir-ra guru₅ i-i ki šag₄-bi šu ba-ši-ri-ri a gig-ga i-i {id₂}idigna i₃-suh₃ i₃-ur₄-ur₄ i₃-lu₃ šu im-tu-bu-ur {ŋeš}ma₂-kar-nun-ta-e₃-a me₃-še₃ ŋiri₃ im-mi-ib₂-ul₄-e uŋ₃-bi ki du-bi nu-un-zu e₂-ŋar₈ du₃ i₃-ak-ne mušen dal-le-bi saŋ ib₂-ta-de₆ a₂-bi ki mu-un-teŋ₃-ŋe₂₆-e ku₆-bi engur-ra ud mi-ni-ib-ra ka mu-un-ba-ba-e edin-na maš₂-anše-bi u₂-ku-uk mi-ni-ib-dug₄ bir₅-re-eš šu mi-ni-hu-uz₃ a-ŋi₆ zig₃-bi gul-bi kur gul-gul 
ur-saŋ {d}nin-urta ki-bal-a im-ma-DU i₃-tuku lu₂ im₂-ma-bi kur-ra im-ra iri-ba bu-du-ug im-za gud a-ra-bi giriš-gin₇ ŋir₂-ŋir₂-e ugu-ugu-bi mu-un-šu₂ šu-bi {u₂}KI.KAL-gin₇ teš₂ ŋiš mu-un-ri saŋ-bi e₂-ŋar₈-e kaš₄ bi₂-ib-kar-re kur-ra ŋiš-nu₁₁-bi dili ba₉-ra₂ nu-ŋa₂-ŋa₂ zi-bi gaba-bi i-im-il₂-il₂ uŋ₃-bi tur₅-ra šu gu₂ zag bi₂-ib₂-la₂ ki-a aš₂ im-mi-ib-sar-re-ne ud tud-da a₂-sag₃ ud ha-lam-ma-bi-a ba-ni-ib-ŋa₂-ŋa₂-ne en-e ki-bal-a-še₃ uš₁₁ ze₂-a i-ni-in-de₂ du-ni ze₂ mu-un-us₂ lipiš sumur mu-un-tag id₂ mah-gin₇ mi-ni-ib-be₂ i₃-ur₄-ru gu₂-erim₂-še₃ {ŋeš}tukul saŋ piriŋ₃-ŋa₂-ni-a šag₄ mu-un-na-ab-zalag-ge mušen-gin₇ i₃-dal-e kur mu-na-ab-zukum-e nu-še-ga tum₃-de₃ a₂ dub₂ i₃-ak-e a-na ak-e zu-zu-de₃ an-ur₂ im-niŋin₂-niŋin₂ ul du gaba mu-un-ru-gu₂ inim-bi mu-un-na-ab-tum₃ nu-kuš₂-u₃ la-ba-tuš-u₃ a₂-bi mar-uru₅ de₆ šar₂-ur₃-re en {d}nin-urta-ra a gu₃ a-na bi₂-ib-dab₅ ad gi₄-a kur-ra šu im-mi-ib-gi₄-gi₄ en {d}nin-urta-ra sig₁₀-ge₅ ak mu-na-bur₂-bur₂-re inim dug₄-ga a₂-sag₃-a gu-gin₇ i₃-si-il-le 
ur-saŋ ni₂-zu-še₃ dug₃-ge-eš mu-na-ab-be₂ {ŋeš}tukul-e ki aŋ₂-ra gu₂-da mu-ni-in-la₂ šar₂-ur₃-e en {d}nin-urta-ra gu₃ mu-na-de₂-e 
ur-saŋ a-RU-ub {sa}šu₂-uš me₃ {d}nin-urta lugal {ŋeš}šita₂ an-na erim₂-še₃ nu-ru-gu₂ kalag-ga ud ki-bal-a du₃ a-ŋi₆-a buru₁₄ su-su lugal me₃ igi im-ŋar mu-un-ri-eš {d}nin-urta sa-par₃-gin₇ u₃-mu-e-dub {gi}šutug mah-gin₇ u₃-mu-e-šub en mir-DU an-na {ŋeš}gag-a {ŋeš}tukul-e a tu₅-bi₂-ib₂ {d}nin-urta ur-saŋ ug₅-ga-za mu-bi he₂-pad₃-de₃ ku-li-an-na ušum niŋ₂-babbar₂-ra urud niŋ₂ kalag-ga ur-saŋ šeg₉-saŋ-₆ ma₂-gi₄-lum en {d}saman-an-na gud-alim lugal {ŋeš}ŋišnimbar mušen anzud{mušen} muš-saŋ-₇ {d}nin-urta kur-ra he₂-mu-e-ni-ug₅ 
en me₃ ne-en rib-ba-še₃ ba-ra-ab-ši-ŋen-ne₂-en {ŋeš}tukul sag₃-ge ezen nam-ŋuruš-a ešemen {d}inana-ke₄ a₂-zu ba-ra-ni-zig₃ en me₃ mah-e la-ba-e-du-un na-ab-ul₄-en ŋiri₃ ki-a si-bi₂-ib {d}nin-urta a₂-sag₃-e kur-ra ŋiri₃ mu-e-ši-ni-gub-gub ur-saŋ aga-na gal sig₇-ga dumu-saŋ {d}nin-lil₂-le hi-li-a nu-til-e en zid en-ra nun-e tu-ud-da ur-saŋ {d}suen-gin₇ si mu₂-mu₂ lugal kalam-ma-ra til₃ ud su₃-ra₂ usu mah an-na-ra an ba₉-ra₂ a ur₄-ra peš₁₀ sa ur₄-ra {d}nin-urta en ni₂ huš ri-a kur-ra saŋ šum₂-mu ur-saŋ gal tab-ba nu-tuku-tuku a₂-še a₂-sag₃-ge nu-sig₁₀-ge {d}nin-urta ŋuruš-zu kur-ra nam-ba-ni-ib-ku₄-ku₄ 
ur-saŋ dumu ka silim-ma a-a-na gal-zu sa₂ galam-ma-ta ed₃-de₃ {d}nin-urta en dumu {d}en-lil₂-la₂ ŋeštug₂ daŋal diŋir še en-e haš₂ mu-un-gid₂ dur₃ mu-dur₂-ru zu₂ keše₂-da zag mu-ni-in-keše₂ mah su₃-ra₂-ni kur-ra bi₂-in-la₂ uŋ₃-ba mi-ni-in-e₃ bad₃ tuš-a-ke₄ sa₂ ba-an-dug₄ me₃ saŋ-gin₇ ki-bal-a ba-an-ŋen ŋiš-gid₂-da-ni a₂ im-ma-an-aŋ₂ gu-bi-še₃ im-la₂ en-e {ŋeš}tukul-a-ni gu₃ ba-an-de₂ zu₂ keše₂-bi-še₃ ba-ŋen ur-saŋ-e me₃-še₃ saŋ ba-an-šum₂ an ki-e ba-la₂ {ŋeš}ilar {kuš}gur₂₁-e si bi₂-in-sa₂ kur ba-gul ba-sal zag zu₂ keše₂ me₃ {d}nin-urta-ka-še₃ ur-saŋ-e {ŋeš}tukul-a-ni-še₃ da-da-ra di-da-ni {d}utu la-ba-gub {d}suen ba-an-kur₉ kur-ra saŋ di-da ba-da-ha-lam ud esir-re-eš ba-an-du₃ 
a₂-sag₃ me₃ saŋ-ba mu-un-zig₃ an nam {ŋeš}tukul-še₃ ur₂-ba mi-ni-in-bur₁₂ šu im-ma-an-ti muš-gin₇ saŋ ki-a im-mi-ib₂-be₂ ur-idim lu₂-erim₂-še₃ kun sud dim₃-ma ug₅-ge a da-bi-a mu-un-sur-sur-re a₂-sag₃ {d}nin-urta dumu {d}en-lil₂-la₂-še₃ e₂-ŋar₈-gin₇ mu-un-ši-gul-lu ud nam-tag-ga-gin₇ gu₃ huš bi₂-ib₂-ra muš-saŋ-kal-gin₇ kalam-ma šeg₁₁ bi₂-in-gi₄ kur-ra a mi-ni-ib₂-had₂ {ŋeš}šinig mi-ni-ib₂-ur₃ ki-a su bi₂-ib₂-dar simₓ-ma bi₂-ib₂-ŋar ŋiš-gi izi ba-ab-šum₂ an-e uš₂ bi₂-ib₂-tu₅ šag₄-ge ti ba-ab-bal uŋ₃-bi sag₂ ba-ab-dug₄ i₃-ne-eš₂ ud-da a-šag₄-ga uh₃ gig₂ me-da ur₂ an-na he-me-da-gin₇ su₂-a-še₃ ur₅ he₂-en-na-nam-ma-am₃ an ib₂-dub₂ ba-tuš šag₄ šu ba-ši-ib-ri {d}en-lil₂ ib₂-ur₄-ur₄ da-še₃ im-ši-ib-ri {d}a-nun-na-ke₄-ne e₂-ŋar₈-e ba-ab-ha-ha-za tum₁₂{mušen}-gin₇ e₂ ni₂ te-ta gu₃ im-ma-ni-ib₂-be₂ kur gal {d}en-lil₂-le {d}nin-lil₂-ra gu₃ mu-na-de₂-e 
nitalam-ŋu₁₀ dumu-ŋu₁₀ nu-ba-tuš ŋe₂₆-e a-na mu-zi-zi en teš₂ e₂-kur-ra lugal rab₃ mah a-a-na {ŋeš}erin abzu-a mu₂-a aga ŋissu daŋal-la dumu ki ni₂ dub₂-bu-ŋu₁₀ nu-ba-tuš šu-ŋu₁₀ a-ba ba-gid₂-i-de₃ 
{ŋeš}tukul en-ra ki aŋ₂ lugal-bi-ir ŋiš tuku šar₂-ur₃-re en {d}nin-urta-ra nibru{ki}-še₃ a-a-ni-ir ni₂ me-lem₄ tug₂-gin₇ ba-an-la₂ en ur₅-re-eš {ŋeš}tukul-e {d}en-lil₂-ra gu₃ mu-na-de₂-e dumu-zu-ur₂ a₂-sag₃  kur-kur in-da-sa₂ ki-bal ŋiri₃ ud nu-dib-ba igi-ŋu₁₀ ba-ab-ŋal₂ a₂ he₂-en-ŋal₂ en-zu gaba-zu mu-un-zig₃ 
{d}nin-urta ni₂-te-a-na ŋiškim i-im-til₃ X-un-til-la i-im-gub a ud-gin₇ ba-an-ta-had₂ zi dug₃-ge-eš mi-ni-pa-aŋ₂ hul₂-hul₂-le i-im-gub ur-saŋ {d}nin-urta-ka-še₃ tum₉-tum₉ hul sukud-de₃ e-ne-am₃ kur na-mu-un-tum₃ a₂-ni u₆ im-me i₃-ne-eš a₂ im-ma-aŋ₂ inim im-ma-ab-dab₅-be₂ X-ib-šar₂ ŋiškim til₃-la dirig nam-ba-ŋir₂-ŋir₂-re a-šag₄ he₂-em-mi-in-dab₅ uŋ₃ nam-ta-ab-la₂-e gan₂-e numun na-an-ga-ma-ab-kal-le {d}en-lil₂-me-en nam a-na-tar-ra-ŋa₂ mu-bi na-ab-ha-lam-e 
{ŋeš}tukul-e šag₄ im-huŋ haš₂ ba-ni-in-ra šar₂-ur₃-re dub₃ i-ni-in-bad ki-bal-a i-in-bur₂ en {d}nin-urta-ra hul₂-la-a inim mu-na-ni-ib-be₂ 
lugal-ŋu₁₀ a-na bi₂-in-dug₄-ga-ta a-ma-ru uš₇ X-da-ŋar-a lu₂-ra su₃-su₃-de₃ a₂-sag₃ ne₃-ba šu a-ba-ni-ti ze₂ ba-ni-in-sud dumu-ŋu₁₀ e₂-kur-ra hu-mu-da-ku₄-ku₄ {d}nin-urta uŋ₃-ŋu₁₀ su₃-ud-še₃ me-teš₂ hu-mu-i-i en dug₄-ga a-a-na-še₃ ŋal₂-la usu mah {d}en-lil₂-la₂ na-an-gub-be₂-en ud ki-bal kur zid₂-gin₇ peš-e-de₃ {d}nin-urta kišib-la₂ {d}en-lil₂-la₂ ŋen-a na-ŋal₂-en lugal-ŋu₁₀ a₂-sag₃ im-du₃-a e₂-ŋar₈ gag ak-a bad₃ dirig-ga šu nu-ru-gu₂-da ur₅ gu₇-u₃-bi nu-be₄-e nu-zi-zi-i nam-ug₅-ge nu-zu-e saŋ-ba mu-ri-ib-us₂ im-hul saŋ-ŋa₂ mu-un-dab₅-be₂ lugal-ŋu₁₀ me₃ ŋiš-bar-re ba-ni-ib₂-sa₂-sa₂ 
{d}nin-urta {ŋeš}tukul šukur ka ba-ab-du₈ ŋiš-gid₂-da kur-re i-in-si en-e dungu-še₃ a₂ sud ud ku₁₀-ku₁₀-ga-še₃ ba-an-kur₉ ud-gin₇ gu₃ ba-an-de₂ ŋiš-gid₂-da {d}nin-urta en-e tum₉ 
en-e tum₉ me₃-ni kur-ra bar-us₂ ba-ni-ib-ra šar₂-ur₃-e tum₉ an-še₃ ba-te uŋ₃-bi sag₂ ba-ab-dug₄ KA.GAG.KA-gin₇ i₃-bu-bu-de₃ ah₆-bi iri ni₂-ba mu-un-gul-e {ŋeš}tukul zag saga₁₁ di-da kur-re izi ba-šum₂ mi-tum-e zu₂ sis-a saŋ im-tu₁₀-tu₁₀ šita lipiš dirig-ga-e giri₁₇ i₃-dub-dub-be₂ ŋiš-gid₂-da ki-a ba-ab-du₃ sur₃ mud-e bi₂-ib-tum₃ ki-bal-a ga-gin₇ ur-e ba-an-de₂ lu₂-erim₂-e i-zig₃ dam dumu-bi gu₃ ba-an-de₂ en {d}nin-urta-ra a₂ nu-mu-e-zig₃ {ŋeš}tukul-e kur sahar-da im-da-ab-šar₂ peš a₂-sag₃-a nu-ub-tuku₄ šar₂-ur₃-e en-ra šu gu₂-bi-še₃ ba-an-na-ni-ib-ri-ri 
e ur-saŋ a-na in-ga-ra-ŋal₂-la mir kur-ra-ke₄ ba-ra-bi₂-tag-tag-ge₄ {d}nin-urta en dumu {d}en-lil₂-la₂ ud-gin₇ ši-in-ga-du₃ u₃-bu-bu-ul e₃-a-bi nu-dug₃-ga aš-gin₇ giri₁₇ e₃-a-bi nu-sig₁₀-ge en inim gib šag₄-še₃ nu-ra-gid₂ lugal-ŋu₁₀ diŋir-gin₇ mu-ra-an-du₃ a-ba saŋ ma-ra-ab-us₂-e ur-saŋ muru₉-a ki ba-ab-us₂ naŋa-am₃ ki {d}nin-urta dur₃ kur-ra mu-ni-in-sar-sar-re ni₂ me-lem₄-e sahar i₃-ur₄-ru šika im-e-eš i₃-šeŋ₃ ki-bal-a piriŋ zu₂ sis mu-un-ra lu₂ nu-mu-ni-in-dab₅-be₂ mir mir-ra lil₂ teš₂ im-gaz-za-ta ur₅ tu₁₁ mu-e-ak-e amaš lil₂-la₂-en-da igi tab-ba a ki-a mi-ni-ib-had₂ ud teš₂-e ri-a uŋ₃ im-til a₂-šu-du₇ nu-tuku lu₂-erim₂ zi šag₄-ge nu-ŋal₂-la ur-saŋ gal en gaba-zu zig₃-ga-ab sig₉-ga-bi im-me 
en-e kur-ra dum-dam mu-ni-ib-za šeg₁₁ gi₄ nu-mu-un-gul-e ur-saŋ-e gu₃ ki-bal nu-de₂ IGI.U nam-mi-ŋar niŋ₂ im-hul-hul im-ZI ba-ab-gi₄ gu₂-erim₂-e saŋ ŋiš mi-ni-ib-ra-ra kur-ra i-si-iš ba-ab-ŋar en-e erin₂ niŋ₂ ga-ab-kar di-gin₇ šu i₃-ni₁₀-ni₁₀-e ŋiš-nu₁₁-gin₇ kur-ra a₂-sag₃-ge igi huš ba-ši-in-il₂ ki-bal te-eš ba-ni-in-dug₄-ga mu-un-gul {d}nin-urta erim₂-e mu-ni-in-dib AB.ŊAR-gin₇ mu-un-si a₂-sag₃ ni₂ me-lem₄-bi gub-ba sig-še₃ ba-ši-gub sig-še₃ ba-ši-gub nim-še₃ u₆ bi₂-in-dug₄ a-gin₇ mu-un-lu₃-lu₃ kur-ra sag₂ bi₂-in-dug₄ {u₂}numun₂-gin₇ mu-un-bur₁₂ {u₂}numun₂-gin₇ mu-un-ze₂ ni₂ me-lem₄-ma-ni kalam-ma dul-lu a₂-sag₃ še šeŋ₆-ŋa₂-gin₇ mu-un-dub₂ numun-bi im-da-DI šeg₁₂ si-il-la₂-gin₇ teš₂-ba bi₂-in-ŋar šu-gal-an-zu-bi ne-mur-ra-gin₇-nam zid₂-de₃-eš mu-un-dub-dub im-du₃-a im-bi suh-a-gin₇ teš₂-bi im-mi-in-ŋar ur-saŋ-e niŋ₂ šag₄-ga-na mu-un-sa₂ {d}nin-urta en dumu {d}en-lil₂-la₂ ba-sed-de₃ 
kur-ra ud-ta im-ma-ra-zal {d}utu silim-ma mu-na-an-dug₄ en-e ib₂-la₂ {ŋeš}tukul a tug₂ uš₂-a mu-un-tu₅ ur-saŋ-e saŋ-ki šu bi₂-ib-ur₃ ad₆-a za-pa-aŋ₂ bi₂-in-ŋar AB.ŊAR-gin₇ a₂-sag₃ ug₅-ga-na ma₂ gaz ak-da-ni diŋir kalam-ma mu-un-na-sug₂-ge-eš dur₃ kuš₂-a-gin₇ mu-un-na-gurud-de₃-eš en-e a-ra₂ mah-a-ni-še₃ {d}nin-urta dumu {d}en-lil₂-la₂ šu-ta silim ba-ab-sag₃-sag₃-ge-ne šar₂-ur₃-e an-ta lugal-bi-ir mi₂ zid-de₃-eš mu-un-ne 
en meš₃ mah gan₂-e a dug₄-ga ur-saŋ a-ba za-gin₇ lugal-ŋu₁₀ zag-zu ba-ra-ga-an-til ba-ra-ga-an-gub ba-ra-ga-u₃-tud {d}nin-urta ud-da-ta kur-ra lu₂ ba-ra-ra-an-zi-zi lugal-ŋu₁₀ šeg₁₁ dili gi₄-a-za ŋiš-gan₂-nu a-gin₇ mi₂ bi₂-ib-tag mir ki-bal mu-ni-in-e en {d}nin-urta a₂-sag₃  ŋiš-gana₂ a₂-sag₃ ki-bal-a {u₂}numun₂-gin₇ bur₁₂-ra {u₂}numun₂-gin₇ ze₂-a en {d}nin-urta-ke₄ {ŋeš}tukul-a-ni zag ki-gin₇ gub-bu ul-la-ŋa₂ šag₄-ge ud-da-ta a₂-sag₃ nam-ba-DI na₄ mu-bi he₂-em na₄ {na₄}zalag mu-bi he₂-em na₄ mu-bi he₂-em ur₅-ra-am₃ bar-bi irigal he₂-em nam-ur-saŋ-bi en-ra he₂-em 
{ŋeš}tukul ub-ub-da gub-bu nam tar-re-da me₃ mah-e kalam-ma-ta be₄-e 
ud-bi-a a silim ki-ta du a-gar₃-ra nu-um-de₂ a sed du₈-du₈-du₈-u₃ ud zal-le-da-gin₇ kur-ra e₂-ri-a ba-ni-ib₂-il₂-a diŋir kalam-ma ba-sug₂-ge-eš-a {ŋeš}al {ŋeš}dusu-bi mu-un-la₂-eš-a ur₅-ra-am₃ eš₂-gar₃-bi i₃-me-a uŋ₃ tar-bi-še₃ e₂ lu₂ gu₃ ba-an-de₂ {id₂}idigna nam-gu-la-ba an-še₃ u₅-bi nu-il₂-e kun-bi a-ab-ba-e li-bi₂-la₂-a a dug₃ nesaŋ kar-re lu₂ nu-gid₂-e šag₄-ŋar hul-a niŋ₂ nu-tu-ud id₂ tur-tur-re šu luh lu₂ li-bi₂-in-ak sahar nu-mu-da-an-zi-zi-i gana₂ zid-da a nu-šub-šub-be₂ eg₂ ak nu-ŋal₂-la kur-kur-re ab-sin₂-na nu-gub-bu še bir-a i-im-ak 
en-e ŋeštug₂ mah im-gub-be₂ {d}nin-urta dumu {d}en-lil₂-la₂-ke₄ gal-bi i₃-ŋa₂-ŋa₂ gu-ru-um na₄ kur-ra mi-ni-in-ak dungu dirig-ga-gin₇ a₂ bi₂-in-sud-su₃-ud bad₃ mah-gin₇ kalam-ma igi-ba bi₂-in-tab-ba {ŋeš}bal ki-šar₂-ra mu-ni-in-ŋar ur-saŋ-e mu-un-galam iri teš₂-bi mu-un-uš₂ a kalag-ga na₄ im-da-an-sa₂ i₃-ne-eš₂ a kur da-ri₂-še₃ ki-a nu-um-ed₃-de₃ i₃-bir-bir-am₃ gu₂ ba-ni-in-ŋar kur-ra sug-e ba-ni-ib₂-gu₇-a mu-un-ur₄-ur₄ {id₂}idigna im-ma-an-šum₂ a-eštub{ku₆} a-gar₃-ra mi-ni-in-de₂-de₂ 
i₃-ne-eš₂ ud-da niŋ₂ ki-šar₂-ra-ke₄ lugal kalam-ma en {d}nin-urta-ra su₃-ud-bi-še₃ mu-un-hul₂-e-eš gan₂-ne₂ še gu-nu a mi-ni-in-šum₂ buru₁₄ pu₂-kiri₆-ke₄ šu im-mi-in-il₂ guru₇-du₆-de₃ gu₂ im-mi-in-gur-gur en-e kalam-ta kar im-ta-an-ed₃ diŋir-re-e-ne ur₅-bi mu-un-sag₉ {d}nin-urta a-a-ni me-teš₂ me-i-i-ne 
ud-bi-a munus-ra arhuš-a sa₂ nam-ga-mu-ni-ib₂-dug₄ {d}nin-mah-e ki ŋiš₃ dug₄-ga-ni-še₃ u₃ nu-um-ši-ib₂-ku-ku siki u₈ dugud-gin₇ bar-ra bi₂-in-dul i-lu kur ŋiri₃ nu-ŋal₂-la-bi gal-gal-bi mi-ni-ib₂-be₂ 
u₃-mu-un a₂ mah-a-ni kur-re nu-il₂-i ur-saŋ gal an-gin₇ ib₂-ba-na a₂-bi lu₂ nu-teŋ₃-ŋe₂₆ ud sumur ki-a du uš₁₁ gaba-ba ŋar-a en ši {d}mu-ul-lil₂-la₂ men saŋ-e du₇ nu-zu še-er-ma-al saŋ ma-an-ze₂-eŋ₃ dam mu-un-gub-bu-na-ŋu₁₀ mu-ud-da-na in-ši-tu-ud ba-an-us₂ hur nu-mu-da-ab-ŋar-ra du₅-mu {d}mu-ul-lil₂-la₂ šu mu-un-dag i-bi₂-ni na-ma-an-il₂-la šul zid munus zid-de₃ ba-an-dug₄ e₂-šu-me-ša₄ ki i-bi₂ il₂-la-ni in-ne-a-ŋen-na gu da-an-ši-in-kud u₃-mu-un er₉-ra-še₃ ga-ša-an-ŋen dili-ŋu₁₀-ne ga-an-ši-ŋen en da gi₁₆-sa-še₃ a₂-še ŋe₂₆-e u₆ mu-na-ni-in-dug₄ si sa₂ du₅-mu di-kud {d}mu-ul-lil₂-la₂ ur-saŋ gal aŋ₂ sag₉-ga a-a-na he₂-em-da-ri-am₃ 
munus-e šir₃ kug-ge-eš i₃-aŋ₂-ŋe₂₆ {d}nin-mah-e en {d}nin-urta-ra mu-ni-ib-be₂ igi nam-til₃-la-ka-ni mu-un-ši-in-bar gu₃ mu-na-de₂-e 
munus kur-še₃ i-im-ŋen-ne-en-na-gin₇ {d}nin-mah nam-ŋu₁₀-še₃ ki-bal-a mu-un-kur₉-re-en-na-gin₇ me₃ ni₂ huš-ba ri-a-ŋa₂ la-ba-an-sud-de₃-en-na-gin₇ ur-saŋ-me-en gu-ru-um ŋar-ra-ŋa₂ hur-saŋ mu-bi he₂-em za-e nin-bi he₂-em i₃-ne-eš₂ nam tar-ra {d}nin-urta-ka ud-da {d}nin-hur-saŋ-ŋa₂ di-še₃ ur₅ he₂-en-na-nam-ma-am₃ šag₄-tum₂-bi šim ha-ra-an-mu₂ gu₂-gu₂-bi lal₃ ŋeštin ha-ra-an-mu₂ {ŋeš}erin {ŋeš}šu-ur₂-men₂ {ŋeš}za-ba-lum {ŋeš}taškarin du₈-du₈-bi ha-ra-an-mu₂ kiri₆-gin₇ niŋ₂-sa-ha šu hu-mu-ra-ni-ib-tag hur-saŋ-e ir nam-diŋir-ra hu-mu-ra-an-gu-ul-gu₂-e kug-sig₁₇ kug-babbar hu-mu-ra-ab-bal-e HI.IB.LAL₃ hu-mu-ra-ab-ak urud nagga hu-mu-ra-ab-zal-le gun₂-bi hu-mu-ra-an-ak kur-re maš₂-anše ha-ra-ab-lu-e hur-saŋ-e niŋ₂-ur₂-₄-e numun ha-ra-ni-ib-i-i za-e nin-me-en i₃-da-sa₂-sa₂-a an-gin₇ ni₂ huš gur₃-ru diŋir mah inim dirig-ge hul gig munus zid nin-hur-saŋ ki-sikil {d}nin-tur₅ a₂ sed-bi dab₅-be₂-še₃ te-e-mu-da nin me mah ma-ra-an-šum₂ za-e he₂-em-il₂-e 
en-e kur-ra nam mu-ni-in-tar-re du-ni eš₃ nibru{ki}-a munus zid me-ni me dirig-ga nin nagar šag₄-ga {d}a-ru-ru nin₉ gal {d}en-lil₂-la₂ gaba-na ba-e-gub 
ur-saŋ gal ur-saŋ ug₅-ga-za u₃-mu-un a-a-ni-gin₇ dug₄-ga-ni nu-kur₂-ru na-aŋ₂ nu-um-mi-tar 
en-e {na₄}u₂-e gu₃ ba-de₂-e in-di₃ bi₂-ib-kur-ku en ib₂-ba kalam-ma inim mu-na-ni-ib-be₂ {d}nin-urta dumu {d}en-lil₂-la₂-ke₄ aš₂ im-mi-ib₂-sar-re 
{na₄}u₂ kur-ra ma-an-zig₃-ge-en-na-gin₇ šu sig₁₀-ge₅-ŋu₁₀-še₃ mu-e-gib-ba-gin₇ nam ug₅-ge-ŋu₁₀ ba-e-kud-da-gin₇ en {d}nin-urta-me-en ki-tuš mah-ŋa₂ ba-e-hu-luh-en-na-gin₇ kalag-ga šul e₂-ŋar₈ tuku dirig-ga-me-en alan-zu he₂-em-ta-be₄ piriŋ gal usu-bi-ta nir-ŋal₂-la-am₃ he₂-me-ze-er-ze-re-de₃ usu-tuku a-gar₅-re šu he₂-gid₂-de₃ ŋuruš {na₄}u₂ šeš-zu zid₂-gin₇ he₂-me-dub-bu-ne li-li-a-zu šu ha-ba-ab-zig₃-ge-en ad₆-ba zu₂ e₃-ni-ib ŋuruš-me-en gu₃ de₂-zu he₂-ŋal₂ GAN.SUM-gin₇ he₂-til-e am gal lu₂ šar₂-re gaz-za-gin₇ niŋ₂-ba-bi ŋar-ra {na₄}u₂ {ŋeš}tukul-ta ur-gir₁₅ me₃-ta niŋ₂ sipad-tur-re al-sar-re-gin₇ en-me-en {na₄}gug me-re-kul-la-za mu-bi he₂-sa₄ i₃-ne-eš₂ nam tar-ra {d}nin-urta-ka ud-da {na₄}u₂ ub-tag {na₄}gug buru₃-da ur₅ he₂-en-na-nam-ma 
ur-saŋ-e {na₄}šu-u {na₄}ga-sur-ra-ke₄ gu₃ im-ma-de₂-e en-e a ri-a bi₂-ib₂-šid-de₃ {d}nin-urta dumu {d}en-lil₂-la₂-ke₄ nam am₃-mi-ib₂-tar-re 
{na₄}šu-u {ŋeš}tukul-ŋa₂ saŋ bi₂-dim₂-za-na-gin₇ {na₄}ga-sur-ra gud-gin₇ u₃-na ma-an-sug₂-ge-en-za-na-gin₇ am-gin₇ a₂ sahar-ra me-er-re-dim₂-za-na-gin₇ giriš-gin₇ šu ha-ba-e-en-ze₂-en ni₂ me-lem₄-ŋu₁₀ ba-e-de₃-en-dul a₂ mah-ŋa₂ la-ba-an-zig₃-ge-en-za-na-gin₇ kug-dim₂-e zi-ni-še₃ he₂-pa-an-pa umun₂ ki nam-dumu-ni-še₃ ha-ba-X-na-aŋ₂ u₂-saŋ diŋir-re-e-ne-ke₄ ud itid-da zag-ge he₂-em-de₃-si-si-ne 
lugal-ŋu₁₀ {na₄}saŋ-kal-e ba-gub {na₄}gul-gul {na₄}saŋ-ŋar-ra gu₃ ba-an-de₂ {d}nin-urta dumu {d}en-lil₂-la₂-ke₄ nam am₃-mi-ni-ib-tar-re 
{na₄}saŋ-kal ma-dal-le-na-gin₇ {na₄}gul-gul zu₂ keše₂-da ma-an-ŋir₂-ŋir₂-re-na-gin₇ {na₄}saŋ-ŋar saŋ mu-e-bul-bul-a-gin₇ en-me-en zu₂ ŋa₂-ra mu-e-sud₂-sud₂-da-gin₇ {na₄}saŋ-ŋar {na₄}saŋ-kal-e he₂-sig₁₀-ge šul zid {na₄}gul-gul-e he₂-gul-e saŋ nu-kal-la si-ig ha-ma-ra-an-ze₂-eŋ₃ šag₄-ŋar kalam-ma-še₃ ŋar-ba-ni-ib šu iri{ki}-za he₂-eb-si saŋ he₂-sal ur-saŋ geme₂-e-ne he₂-me-en ul₄-ab sar-ra-ab hu-mu-ra-ab-be₂ mu-bi he₂-sa₄ i₃-ne-eš₂ nam tar-ra {d}nin-urta-ka ud-da kalam-e kiŋ₂ gig di-še₃ ur₅ he₂-en-na-nam 
lugal-ŋu₁₀ {na₄}esi-a im-ma-gub šag₄ dab₅-ba gen₆-ne₂-eš zu-ba šir₃-re-eš im-mi-ib-be₂ {d}nin-urta dumu {d}en-lil₂-la₂-ke₄ nam am₃-mi-ib₂-tar-re 
{na₄}esi me₃-zu a-ga-ba kur₂-ra i-bi₂ dugud-gin₇ ma-an-du₃-u₃-nam a₂ nu-mu-e-zig₃ ŋa₂-a-ra saŋ nu-mu-e-šum₂ lul-am₃ en dili-ni ur-saŋ-ŋa₂ {d}nin-urta dumu {d}en-lil₂-la₂-ra a-ba mu-da-ab-sa₂-e im-mi-dug₄-ga-gin₇ kur igi-nim-ta he₂-mu-e-zi-zi-ne kur ma₂-gan{ki}-ta he₂-mu-e-ŋa₂-ŋa₂-ne za-e urud niŋ₂ kalag-ga kuš-gin₇ u₃-mu-e-HI en-me-en a₂ nam-ur-saŋ-ŋa₂-ŋu₁₀ šu gal-bi he₂-ni-du₇ lugal ud su₃-ra₂ mu-ni i₃-ŋa₂-ŋa₂-a alan-bi ud ul-le₂-a-aš u₃-mu-un-dim₂-ma e₂-ninnu e₂ giri₁₇-zal sug₄-ŋa₂ ki-a-naŋ-ba um-mi-gub-be₂ me-te-aš he₂-em-ši-ŋal₂ 
lugal-ŋu₁₀ na₄-e im-ma-gub {na₄}na-ta su im-ta-du₃-du₃-e {d}nin-urta dumu {d}en-lil₂-la₂-ke₄ aš₂ im-mi-ib-sar-re 
na₄ a₂-še ŋe₂₆ bi₂-dug₄-ga-gin₇ {na₄}na me-ŋa₂ ŋiš ba-e-šub-bu-za-na-gin₇ za-e dim₂-me-de₃ šah-gin₇ nu₂-ba gurud-da kiŋ₂-še₃ na-an-ak-e-en tur-tur-bi til-la zu-a-zu a-da he₂-mu-e-da-gi₄-gi₄ 
lugal-ŋu₁₀ {na₄}e-le-el-e im-ma-gub {d}nin-urta dumu {d}en-lil₂-la₂-ke₄ nam im-mi-ni-ib₂-tar-re 
{na₄}e-le-el ŋeštug₂ tuku kur du₁₄ mu₂-a-ba ni₂-ŋu₁₀ he₂-me-ni-ri ki-bal-a uŋ₃ teš₂-ba ri-a-ŋa₂ mu-ŋu₁₀ he₂-em-mi-ib-sa₄ silim-ma-zu-ta nam-ba-e-re-be₆ gur₄-ra-zu tur-re-bi he₂-gig me-ŋu₁₀ bar-zu-a si ha-ra-ni-ib₂-sa₂-e {ŋeš}tukul sag₃-ge ur-saŋ ug₅-ga-ŋa₂ šu gal-bi he₂-ni-du₇ kisal mah-ŋa₂-a ki-gal ha-ra-ab-ri kalam-e u₆ dug₃-ge-eš he₂-a-e kur-kur he₂-mi-i-i 
ur-saŋ {na₄}ka-gen₆-na-e ba-gub nam-kalag-ga-bi-še₃ gu₃ ba-an-de₂ {d}nin-urta dumu {d}en-lil₂-la₂-ke₄ nam am₃-mi-ib-tar-re 
šul ni₂-tuku ŋiš-nu₁₁ bar-še₃ ŋal₂ {na₄}ka-gen₆-na ki-bal-a-ta gu₃ mu-e-re-ŋal₂-la šu-ŋu₁₀ sa₂ nu-mu-ri-ib-dug₄ da₃-da₃-ta la-ba-an-da-la₂-e kalam-ma ŋiri₃-zu ba-ab-sig₉-ge-en mar-za {d}utu me-zu he₂-a di-kud-gin₇ kur-kur-ra si sa₂-e šu-gal-an-zu pag-du₃ niŋ₂-nam-ma-ka nam-kug-sig₁₇-še₃ he₂-en-na-kal-le-en šul ba-dab₅-be₂-na u₃ ba-ra-e-ši-ku-un en-na til₃-la-zu-še₃ i₃-ne-eš₂ nam tar-ra {d}nin-urta-kam ud-da {na₄}ka-gen₆-na til₃-la ur₅ he₂-en-na-nam-ma 
ur-saŋ-e {na₄}ŋiš-nu₁₁-gal-e ba-gub {d}nin-urta dumu {d}en-lil₂-la₂-ke₄ nam am₃-mi-ib-tar-re 
{na₄}ŋiš-nu₁₁ su ud-gin₇ kar₂-kar₂-ka kug luh-ha šul e₂-gal-e du₇ šu dili-zu-a mu-e-ni-zi-zi-i saŋ kur-zu-a ki mu-e-ni-su-ub {ŋeš}tukul nu-mu-ra-sag₃ a₂ la-ba-ri-gur ur-saŋ šeg₁₁ gi₄-ŋu₁₀-u₈ ba-ab-gub-en niŋ₂ sag₉-ga mu-zu he₂-pad₃-de₃ erim₃ kalam-ma šu-za he₂-em-si kišib-ŋal₂-bi he₂-me-en 
lugal-ŋu₁₀ {na₄}algameš-e ba-gub igi dul₂ ba-an-ak en ib₂-ba kalam-ma inim mu-na-ni-ib-be₂ {d}nin-urta dumu {d}en-lil₂-la₂-ke₄ aš₂ im-mi-ib-sar-re 
a-gin₇ du-ŋu₁₀-še₃ en₃ mu-e-ši-tar ŋiš-kiŋ₂-ti-ŋu₁₀-še₃ igi ŋen-na {na₄}algameš sa₂-dug₄ ud-da gur₃-ru za-dim₂-e-ne he₂-me-en 
lugal-ŋu₁₀ {na₄}du₈-ši-a ba-gub {na₄}nir {na₄}gug {na₄}za-gin₃-na gu₃ ba-an-de₂-e {na₄}amaš-pa-e₃ {na₄}ša-ba {na₄}hu-ri₂-zum {na₄}gug-gazi {na₄}mar-ha-li {na₄}e-gi-zag-ga {na₄}gi-rin-hi-li-ba {na₄}an-zu₂-gul-me {na₄}nir₂-muš-ŋir₂{ki} en-e zi {kuš}ummud-e {d}nin-urta dumu {d}en-lil₂-la₂-ke₄ nam am₃-mi-ib-tar-re 
a-na ba-du-un nitah munus dim₂-ma u₃ za-e-gin₇ ki-ŋu₁₀-še₃ nam-tag nu-e-tuku šu-zu e₂-ŋar₈-e ba-da-ab-us₂-e ki inim-ma-ka ni₂ mu-e-ni-buluŋ₃-en ad gi₄-gi₄-da ŋe₂₆-e mu-e-ni-buluŋ₃-en pu-uh₂-ru-um-ma šagina mu-e-ni-ŋar-ra-gin₇ nir lal₃ kurun-na ha-ba-pad₃-de₃-en kug-ga zid-de₃-eš mi₂ he₂-en-ne-en-ze₂-en u₂-saŋ diŋir-re-e-ne-ke₄ kur-kur-re giri₁₇ ki šu₂-šu₂-zu giri₁₇ šu ha-ra-ab-tag-ge 
lugal-ŋu₁₀ {na₄}ŋiri₂-zu₂-gal-la-ke₄ ba-gub igi dul₂ ba-an-ak en ib₂-ba kalam-ma inim mu-na-ni-ib-be₂ {d}nin-urta dumu {d}en-lil₂-la₂-ke₄ aš₂ im-mi-ib-sar-re 
e {na₄}ŋiri₂-zu₂-gal-la lu₂ ₂ a-na-bi am kur-zu-a si he₂-me-ni-bur₂ U₃.GAN-še₃ nu₂-a nu-mu-e-sig₁₀-ge saŋ mi-ri-ib-us₂ barag-gin₇ mu-un-si-il-le lu₂ he₂-ta-sig-ge tibira za-ra ha-ra-ŋal₂ umbin he₂-tag-ge šul usu niŋ₂ kur₂ de₆-a-zu nagar lu₂ kiŋ₂ ga-ab-sam₂-a di-di-da a dug₄-ga-gin₇ a he₂-ri-ib-gi₄-gi₄ munu₄-e-eš he₂-gaz-gaz 
lugal-ŋu₁₀ {na₄}im-an-e ba-gub {na₄}al-li₂-ga gu₃ ba-an-de₂-e {d}nin-urta dumu {d}en-lil₂-la₂-ke₄ nam im-mi-ib-tar-re 
{na₄}im-ma-an kur-ra šeg₁₁ mu-X-gi₄-gi₄ gu₃ huš me₃ gu₃ huš bi₂-ib-ra-X izi-gin₇ mu-la₂-en-ze₂-en ud-gin₇ mu-dub-bu-un-ze₂-en {u₂}numun₂-gin₇ mu-sag₃-ge-en-ze₂-en {u₂}numun₂-gin₇ mu-e-bur₁₂-re-en-ze₂-en a-ba šu in-ne-ši-in-de₆ {na₄}im-ma-an gu₃ de₂-zu na-an-kal-am₃ en₃-zu na-an-tar-re {na₄}im-ma-an {na₄}al-li₂-ga e₂-gal-la du-u₃-zu na-an-sa₂ 
lugal-ŋu₁₀ {na₄}maš-da im-ma-gub {na₄}dub-ba-an {na₄}u₂-ru-tum-e gu₃ ba-an-de₂ {d}nin-urta dumu {d}en-lil₂-la₂-ke₄ in-di₃ bi₂-ib-kur-ku 
{na₄}maš-da {na₄}dub-ba-an ga-an-ze-er bar₇-a {na₄}u₂-ru-tum na-me nu-gub-bu {na₄}ga-sur-ra zi murgu₂-še₃ šub-bu he₂-em-ta-ab-KA×NE-a ki-bal-a sur₃-gin₇ ma-mu₂-un-ze₂-en kur sa-ba mu-e-ši-gub-bu-un-za-na-gin₇ {na₄}maš-da udu-gin₇ he₂-sur-sur-ne {na₄}dub-ba-an niŋ₂ ze₂-re-de₃ he₂-bi₂-sag₃-ge-ne {na₄}u₂-ru-tum mi-tum-gin₇ u₃-sar he₂-ak-ne zabar hu-ut-pa diŋir-re-e-ne-ka ŋiri₂ huš sa-sa-da giŋ₄-e he₂-bi₂-sag₃-ge-ne 
lugal-ŋu₁₀ {na₄}ša-ga-ra im-ma-gub {d}nin-urta dumu {d}en-lil₂-la₂-ke₄ nam im-mi-ib-tar-re 
{na₄}ša-ga-ra saŋ edin-na dili-bi du saŋ-du tibir ra kur-ra a₂ dab₅-ba-e-ŋa₂ mu-e-ni-zukum me₃-ba la-la mu-e-ni-ŋar-ra-gin₇ ad-KID-e gi he₂-em-ta-gu₄-ud-e ki-nu₂-za he₂-bi₂-šub-be₂ ama ugu-za he₂-bi₂-tur-tur zig₃-ga-ab-zu nam-me a₂-aš₂-zu-a lu₂ na-an-ni-til₃-le u₂-gu ba-an-de₂-zu uŋ₃-e nam-me me da-ri₂-še₃ du₃-a ki ni₂ dub₂-bu {d}nin-hur-saŋ-ka-še₃ ka tar-re-de₃ barag-ba u₃-bi₂-in-gurud-de₃ {kaš}dida nam udu-še₃ lu₂ ha-ra-ab-zil-e zid₂ dub-dub-ba-bi he₂-hul₂-le-en ki-bur₂-ru-zu he₂-a 
lugal-ŋu₁₀ {na₄}mar-hu-ša ba-gub {d}nin-urta dumu {d}en-lil₂-la₂-ke₄ nam im-mi-ib-tar-re 
{na₄}mar-hu-ša ki-ŋu₁₀-uš gu mu-un-X-ma-te-en ba-dab₅-be₂-en šer₇-da iri-za-ka im-šub-be₂-en bi₂-X-na-ak-Xbr {na₄}bur šaŋan he₂-me-en a he₂-em-da-an-sim-e {na₄}mar-hu-ša u-gun₃ he₂-ni-tag-ge en sag₉-ba kirid-da kug-ga šu gal he₂-em-mi-du₇ {na₄}mar-hu-ša e₂ diŋir-re-e-ne-ka me-te-aš he₂-em-mi-ŋal₂ 
ur-saŋ haš₂-tum-e ba-gub en ib₂-ba kalam-ma inim mu-na-ni-ib-be₂ {d}nin-urta dumu {d}en-lil₂-la₂-ke₄ nam im-mi-ni-ib-tar-re 
{na₄}haš₂-tum kur-ra šeg₁₁ X-gi₄-gi₄ gu₃ huš me₃-a-še₃ gu₃ huš bi₂-ib-ra šeg₁₁ gi₄-zu lil₂-la₂-am₃ kur-ra mi-ni-ib₂-ge-en ŋuruš-me-en {na₄}haš₂-tum ki tag-ga-za mu-bi he₂-sa₄ i₃-ne-eš nam tar-ra {d}nin-urta-ka ud-da {na₄}haš₂-tum di-še₃ ur₅ he₂-en-na-nam-ma-am₃ 
lugal-ŋu₁₀ {na₄}dur-ul₃-e im-ma-gub {d}nin-urta dumu {d}en-lil₂-la₂-ke₄ nam im-mi-ib-tar-re 
{na₄}dur-ul₃ mu-dur₇ kug šul igi ha-az-za lu₂ im-ma-an-gul-lu-ne kur-ra giri₁₇ šu mu-e-ni-ŋal₂-la a₂-še ŋe₂₆-e {ŋeš}si-ŋar he₂-kud lugal-ŋu₁₀ en {d}nin-urta-ra igi-ni-še₃ ha-ba-gub-bu-nam im-mi-dug₄-ga-gin₇ mu-zu pad₃-de₃-ba ni₂ ha-ba-ab-buluŋ₅ gal-zu-a kug ga-ab-sam₂ di-de₃ kur-kur-re nar-gin₇ gi-di-da he₂-em-mu-e-sar-re-ne 
lugal-ŋu₁₀ {na₄}šegₓ-šegₓ-e ba-gub {na₄}en-ge-en {na₄}{d}ezim₂-ma gu₃ im-ma-de₂-e {na₄}ug-gun₃ {na₄}he₂-em {na₄}ma-da-nu-um {na₄}saŋ-gir₁₁-mud {na₄}X {na₄}mur-suh₃-e {d}nin-urta dumu {d}en-lil₂-la₂-ke₄ nam im-mi-ib-tar-re tag-tag-ga šu nam-X-tum₃ giri₁₇ tag-tag-ga zag us₂ sa us₂ šag₄ uš gu₇ az-gin₇ ŋiri₃ hum-mu he₂-en-na-GA-za mu-e-ši-du-de₃-en i₃-ne-eš tab-ba di-za gu₂-ne-ne-ta ki ha-ba-ab-te-en-ze₂-en a-ba šu in-ne-ši-in-de₆ {ŋeš}tukul he₂-me-en {ŋeš}ig he₂-en-gub kalag-ga gu₂-ni ha-ba-ra-sig₉-ge lirum-ta dug₃ DU.DU-DU.DU-am₃-da-ab ud zal-le ki he₂-teŋ₃-ŋe₂₆ ud šu₂-uš ki-la₂ tuku-e he₂-zi-zi-i šul da-ri₂ kalam-ma igi he₂-en-de₃-saŋ₅-saŋ₅ 
ur-saŋ {na₄}kur-ga-ra-nu-um-e ba-gub {na₄}bal-e gu₃ ba-de₂-e en-e šem-bi sig₇-sig₇-ga-bi {d}nin-urta dumu {d}en-lil₂-la₂-ke₄ nam am₃-mi-ib-tar-re 
lu₂ ga-ba-ra-ab-e₃ im-mi-dug₄-ga us₂ zid-ba mu-e-ši-in-dub-bu-na ŋuruš lu₂ ar₂-e mi-ri-gu₇-am₃ saŋ-gin₇ mu-un-ti-en gašam tur-ra mi₂ hu-mu-ne-e ezen gidim-ma-ke₄ he₂-em-ma-sag₉-ge itid-da ud ₉ ŋuruš ud-sakar-ra-ke₄ hu-mu-ra-an-ak biluda {d}nin-hur-saŋ-ŋa₂-ka-še₃ X-an-gub 
ur-saŋ-e kur mu-un-si edin-na di-di-na uŋ₃-gin₇ PA.A.PA-ba mi-ni-e₃ a₂ mah {d}nin-urta hul₂-hul₂-e im-DU {ŋeš}ma₂-gur₈ ki aŋ₂-ŋa₂-ni en-e {ŋeš}ma₂-kar-nun-ta-e₃-a ŋiri₃-ni nam-mi-in-gub a-igi-lu-e-ne šir₃ dug₃-ge-eš im-mi-ib-be₂-ne en-ra mi₂ zid-de₃-eš₂ mu-un-ne-ne {d}nin-urta dumu {d}en-lil₂-la₂-ra šudu₃ su₃-ra₂-še₃ mu-na-ab-mu₂-ne 
diŋir zag dib-ba ur-saŋ-e-ne en {d}nin-urta lugal diŋir {d}a-nun-ke₄-ne bar-us₂ zid-da-na sun₄ ba-la₂-a a e₃-a gu₂-erim₂-e mu-ni-šub-bu nam-mah gal-gal-za a-ba mu-e-da-ab-sa₂-e ur-saŋ a-ma-ru gaba šu nu-ŋa₂-ŋa₂ {d}en-ki {d}nin-ki-e-ne saŋ nu-un-da-ŋa₂-ŋa₂-ŋa₂ ur-saŋ iri lah₄ kur-re gu₂ ŋar-ŋar dumu {d}en-lil₂-la₂ a-ba mu-e-da-an-e₃ {d}nin-urta en dumu {d}en-lil₂-la₂ ur-saŋ a-ba za-a-gin₇ 
lugal-ŋu₁₀ ur-saŋ za-a sa₂-dug₄-zu-še₃ ŋal₂-la mu-ni-gin₇ si sa₂ ŋiri₃-zu mu-un-dab₅-be₂ e₂-za niŋ₂-du₇-e pa ma-ra-ni-in-e₃-a eš₃-za sahar-ta ma-ra-ra-an-il₂-la ezen-zu niŋ₂ ha-ba-ab-gu-ul-gu-ul-e ŋarza kug-zu šu hu-mu-ra-ab-du₇-du₇ mu nam-til₃-la-na dug₄-ge ba-ab-du₇ kalam-ma ha-ra-an-i-i 
en-ra šag₄ an-na he₂-en-na-huŋ ne {d}en-lil₂-la₂ {d}nin-urta-ra ki-sikil ama {d}ba-u₂ ud-de₃-eš he₂-en-na-e₃ 
en-ra ma₂ nesaŋ-a mu-na-ni-ib₂-be₂-ne ma₂ ni₂-bi dirig-ga-e gu₂ im-mar-mar-Xbr ma₂-kar-nun-ta-e₃-a a₂ kug mu-un-su₃-ud ur-saŋ {ŋeš}tukul sag₃-ge silim-ma-ni-še₃ {d}a-nun-na-ke₄-ne gaba giri₁₇ ki-še₃ ba-ab-te-eš šu gaba en-e a-ra-zu-a šudu₃ mu-un-na-ša₄-aš mir-ra hu-mu-ni-ib₂-huŋ-X {d}nin-urta lugal {d}utu-u₁₈-lu gu₂ an-še₃ he₂-ni-zig₃ 
mu mah-zu-še₃ dirig-ga tuš ki ha-ba-ni-in-ŋar gaba he₂-du₇ lugal me₃ ki-bal-a ud an-na saŋ-e-eš he₂-rig₇ {ŋeš}tukul mar-uru₅ kur-re izi šum₂-mu ur-saŋ an ki-ke₄ saŋ-e-eš he₂-rig₇ lugal ud-zu-še₃ kaskal ha-ba-sig {d}nin-urta kur-ra du-zu nir hu-mu-ni-ŋal₂ ur-bar dab₅-be₂-da šu bar-ra-gin₇ ud-zu-še₃ ki-bal-a-še₃ dug₃ nim-ta he₂-gub hur-saŋ ba-e-šum₂-ma ki-bi na-an-gi₄-gi₄ iri-bi du₆-du₆-da ha-ba-ab-šid barag-barag gal-gal-bi zi nu-mu-un-ši-pa-an šita₂ an-na bal sag₉-ga nu-kur₂-ru til₃ ud su₃-ra₂ ŋiškim {d}en-lil₂-la₂ lugal usu an-na niŋ₂-ba-zu he₂-a 
ur-saŋ-e a₂-sag₃ mu-un-ug₅-ga-aš en-e gu-ru-um-bi mu-un-ak-aš na₄ ha-ba-sa₂ im-mi-in-dug₄-ga-aš ušum šeg₁₁ gi₄ mu-ni-UD-a-aš ur-saŋ-e a-e saŋ an-ta ŋiri₃ im-ma-ŋar-ra-aš gan₂-ne₂ zid-de₃ šu in-gi₄-a-aš {ŋeš}apin he₂-ŋal₂ pa bi₂-in-e₃-a-aš en-e ab-sin₂ gub-bu mu-un-ŋar-ra-aš {d}nin-urta dumu {d}en-lil₂-la₂-ke₄ guru₇-du₆ guru₇-maš-a gu₂ bi₂-in-gur-gur-ra-aš in-nin me a₂-bi-ta e₃-a dug₄-ge mah dib-ba {d}nisaba munus zid gal-an-zu kur-kur-ra dirig-ga igi zu₂ keše₂-da nam-en nam-lugal-la im saŋ di ŋal₂-la-bi-im ŋeštug₂ mah {d}en-ki du₆ kug-ga-ta saŋ-e-eš rig₇-ga {d}nin-urta dumu {d}en-lil₂-la₂-ke₄ zag-ba nam-mi-in-gub 
munus mul-an nun-e abzu-ta gal-le-eš-e sig₇-ga in-nin ŊEŠTUG₂.{d}NISABA šag₄-ge uš gu₇ sa₂-ŋar dili dim₂-ma ŋalga sud a₂-ŋal₂ saŋ gig₂-ga dub ŋal₂ mu a-na-tuku gu la₂-a-na mušen dib-be₂-da nu-du₈-u₃-da kiŋ₂ ak-bi-še₃ dirig mu-un-ŋa₂-ŋa₂ u₃-en₃ nu-ša₄ {d}suen-da ud šid-e bad₃ zabar lu₂ nu-ed₃-de₃ gašam igi niŋin₂-na saŋ gig₂-ga en₃ tar-re uŋ₃-e inim si sa₂ gaba-ri {d}en-lil₂-la₂ munus zid mul an-da šag₄ kuš₂-u₃ {d}nisaba za₃-mi₂ 
en gal {d}en-lil₂-la₂ {d}nin-urta dumu mah e₂-kur-ra nir-ŋal₂ a-a ugu-na za₃-mi₂-zu dug₃-ga-am₃ 
