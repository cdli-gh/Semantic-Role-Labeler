lu₂-kaš₄-e lugal-la har-ra-an-na ŋen-na nibru{ki} ga-e-gi₄ inim-bi dug₄-ba-ab kaskal su₃-ra₂ i-im-du-de₃-en ama-ŋu₁₀ mud-am₃ u₃ nu-mu-ni-ku-ku ama₅-a-ni ka-ŋiri₃ al-gib-ba lu₂ du kaskal-la silim-ma-ŋu₁₀ en₃ al-tar-tar-re u₃-na-a-dug₄ silim-ma-ŋu₁₀ šu-ni-še₃ ŋar-i₃ ama-ŋu₁₀ hul₂-hul₂-la-am₃ še-er-ka-an mi-ri-in-dug₄-ga 
tukum-bi ama-ŋu₁₀ nu-e-zu ŋiškim ga-mu-ra-ab-šum₂ mu-bi ša-at-eš₄-tar₂ inim-bi-ta alan muš₂-a me-dim₂ bar šu-ta ŋar-ra diŋir sag₉-ga dag-gi₄-a-ka-ni ud tur-ra-ni-ta nam-ma-ni tar-ra-am₃ ne₃ ni-te-am₃ e₂ ušbar-ra-ni si sa₂ mu-un-ak diŋir nin-a-ni-še₃ sun₅-na-še₃ gub-ba ki {d}inana-ke₄ kiŋ₂-kiŋ₂ mu-un-zu inim lugal-la-ke₄ inim-bi li-bi-gu-ul-e šu dim₄-ma-am₃ niŋ₂-gur₁₁ mu-un-šar₂-šar₂ ki aŋ₂ mi₂ dug₄-ga zi-šag₄-ŋal₂-la-am₃ sila₄ i₃ dug₃-ga lal₃ i₃-nun zal-le šag₄-ga-ke₄ 
ŋiškim ama-ŋu₁₀ ₂-kam-ma ga-mu-ra-ab-šum₂ ama-ŋu₁₀ su₃-ra₂-aŋ₂-gin₇ an-na lu-lim hur-saŋ-ŋa₂ mul a₂-gu₂-zig₃-ga ud MAŠ daŋal-la-ke₄ {na₄}gug kal-la {na₄}du₈-ši-a mar-ha-ši{ki} gi₁₆-sa šeš lugal hi-li du₈-du₈-a {na₄}kišib nir₂-a {d}utu-gin₇ he₂-du₇-a har nagga šu-gur an-ta-sur-ra lagab kug-sig₁₇ kug-babbar zalag-ga-kam niŋ₂-zi-ŋal₂ niŋ₂ zi pa e₃ zi bur₂ {d}lamma {na₄}ŋiš-nu₁₁-gal ki-gal {na₄}za-gin₃-na gub-ba-am₃ dim₃-ma zu₂ til-la hi-li šu ŋiri₃ gur₃-ru-a 
ŋiškim ama-ŋu₁₀ ₃-kam-ma ga-mu-ra-ab-šum₂ ama-ŋu₁₀ šeŋ₁₄ an-na a numun saŋ-ŋa₂-ke₄ buru₁₄ he₂-nun še gu-nu mu₂-a {ŋeš}kiri₆ me-a i-si-iš la₂-la₂-e {ŋeš}u₃-suh₅ a de₂-a {ŋeš}li šu tag-ga gurun zag-mu-a niŋ₂-tu-hu-um nesaŋ-ŋa₂ pa₅-šita₃ mu₂-sar-re a hi-li-a de₆-a zu₂-lum dilmun-na ku₇-ku₇ zu₂-lum saŋ kiŋ₂-kiŋ₂-e 
ŋiškim ama-ŋu₁₀ ₄-kam-ma ga-mu-ra-ab-šum₂ ama-ŋu₁₀ ezen sizkur₂-re asil-la₂ si-a sizkur₂ a₂-ki-tum igi du₈-de₃ huš-a lu-lu-gu-na dumu lugal-la i-lu he₂-ŋal₂-la-kam ki-e-ne-di hul₂-hul₂-le ŋar-ra ki aŋ₂ šag₄ ki aŋ₂ la-la nu-gi₄-gi₄-da inim de₆-a lu₂-nam-ra ama-ni-še₃ gur-ra-am₃ 
ŋiškim ama-ŋu₁₀ ₅-kam-ma ga-mu-ra-ab-šum₂ ama-ŋu₁₀ {ŋeš}ŋišnimbar ir-si-im dug₃-dug₃-ga gigir šim-li {ŋeš}mar-šum {ŋeš}taškarin tug₂ sag₉-ga i₃ gu-la ak-a ga-ra-an he₂-me-du gu₂ me-er-me-er-re-da ama-ŋu₁₀ {dug}šaŋan nunuz ga-nu₁₁{mušen} i₃ saŋ šag₄-bi dirig 
ŋiškim a-ra-dug₄-ga-ŋu₁₀ igi dalla-bi gub-za {m}lu₂-diŋir-ra dumu ki aŋ₂-zu silim-ma e-ne-ra dug₄-na 
