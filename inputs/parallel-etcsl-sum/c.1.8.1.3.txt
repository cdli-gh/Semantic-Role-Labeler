dam ki aŋ₂-ŋa₂-ni dumu ki aŋ₂-ŋa₂-ni dam tam dam ban₃-da ki aŋ₂-ŋa₂-ni nar-a-ni sagiₓ šu ki aŋ₂-ŋa₂-ni kindagal ki aŋ₂-ŋa₂-ni ki aŋ₂-ŋa₂-ni ŋiri₃-sig₁₀-ga e₂-gal ki aŋ₂-ŋa₂-ni niŋ₂ šu dug₄-ga ki aŋ₂-ŋa₂-ni e₂-gal na rig₇-ga šag₄ unug{ki}-ga ki-bi-a a-ba-da-an-nu₂ 
{d}gilgameš₂ dumu {d}nin-sumun₂-ka {d}ereš-ki-gal-la-še₃ igi-du₈-bi ba-an-la₂ {d}nam-tar-ra kadra-bi ba-an-la₂ {d}dim₃-pi-kug u₆ di ba-an-la₂ {d}ne-et-ti niŋ₂-ba-bi ba-an-la₂ {d}nin-ŋiš-zid-da u₃ {d}dumu-zid-ra niŋ₂-ba-bi ba-an-la₂ {d}en-ki {d}nin-ki {d}en-mul {d}nin-mul {d}en-du₆-kug-ga {d}nin-du₆-kug-ga {d}en-inda-šurum-ma {d}nin-da-šurum-ma {d}en-mu-utu-la₂ {d}en-me-en-šar₂-ra ama a-a {d}en-lil₂-la₂-ra šul-pa-e₃ en {ŋeš}banšur-ke₄ {d}su-mu-gan₂ {d}nin-hur-saŋ-ŋa₂-ke₄ {d}a-nun-na du₆ kug-ga-ke₄-ne {d}nun-gal-e-ne du₆ kug-ga-ke₄-ne en ug₅-ga-ra lagar ug₅-ga-ra lu₂-mah nin-diŋir ug₅-ga-ra gudug šag₄-gada-la₂ ug₅-ga-ra igi du₈ šu sag₉-ga {d}en-X niŋ₂-ba-bi ba-an-la₂ 
nam {d}nin-sumun₂ tag-ga ba-an-nu₂ {d}gilgameš₂ dumu {d}nin-sumun₂-ka ki-bal lu₂ im-ma-an-de₂ X-bar-bar-re giri₁₇ mu-un-na-an-hur nam-lu₂-ulu₃ iri{ki}-na-ke₄ niŋ₂-u₂-rum nu-ŋa₂-ŋa₂ sahar-ra ba-an-sal-sal-e-eš 
ud-bi-a en tur-re en {d}gilgameš₂-e muš₃ nu-tum₂-mu {d}en-lil₂-la₂-še₃ {d}gilgameš₂ dumu {d}nin-sumun₂-ka isimu₂ lugal gaba-ri-a-bi nu-ub-tu-ud nu-kiŋ₂-kiŋ₂ zag-še₃ nu-ŋal₂-la {d}gilgameš₂ en kul-aba₄{ki}-ka za₃-mi₂-zu dug₃-ga-am₃ 
