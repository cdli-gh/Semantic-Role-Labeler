en gal šag₄ zid-ta nam dug₃-ge-eš tar-ra {d}nu-muš-da en gal šag₄ zid-ta nam dug₃-ge-eš tar-ra numun kug a {d}suen-e bi₂-in-ru-a {d}nin-gal-le mi-ni-in-dim₂-dim₂ kur sikil-la he₂-ŋal₂-e u₃-tud-da gurun kiri₆ sig₇-ga gu₇-a an {d}en-lil₂-bi mu dug₃ sa₄-a nin gal {d}nin-lil₂-le mi₂ zid-de₃-eš dug₄-ga {d}nu-muš-da dumu nun-na muš₃ me-lem₄ du₈-du₈ sumun₂ gal ki-bal si mul di {d}nu-muš-da en gal 
piriŋ guru₅-uš bur₂ me₃-še₃ u₃-na gub-bu muš-šag₄-tur₃ gu₂-erim₂-ra šeg₁₁ i-ni-in-gi₄ ušumgal mah tu₆ kug-ga al-gi₄-a im₂-ma dub₃ nu-silig-ga i-zi hu-luh-ha na-me gaba nu-ru-gu₂ a e₃-e mah peš₁₀ ur₄-ur₄-re ud iri mu-un-til nu-mu-gi₄ diŋir saŋ-mud-ŋal₂ gaba-šu-ŋar nu-tuku saŋ-kal nam-ur-saŋ-ŋa₂ a-ba e-da-sa₂-am₃ igi-zu piriŋ-am₃ giri₁₇ muš-huš ni₂ ri {d}nu-muš-da 
a₂-zu sa-par₃-am₃ kur še nu-zu-ba umbin-zu umbin hu-ri₂-in-na lu₂ hul-ŋal₂ ha-ha-X nam-nir-ŋal₂-zu-še₃ saŋ na-me nu-šum₂-mu nam-mah nam-gur₄-zu ar₂-re-eš ka-ge dib inim dug₄-ga-zu sag₂ di nu-zu saŋ-ba du diŋir-ŋu₁₀ lugal-ra kur nu-še-ga-na šu-ni-še₃ si-bi₂-ib {d}nu-muš-da nun {d}suen-i-qi₂-ša-am kur nu-še-ga-na šu-ni-še₃ si-bi₂-ib 
ur-saŋ usu er₉-ra me galam-ma šu du₇ {d}nu-muš-da ur-saŋ usu er₉-ra me galam-ma šu du₇ diŋir me-dim₂ gud-alim igi bar-bar-re-de₃ du₇ a-a-zu {d}suen-gin₇ zi til₃-le ki ba-e-a-aŋ₂ niŋ₂-zid-de₃ bar tam-me niŋ₂-erim₂ ud za-ha-al ak e₂-kiš-nu-ŋal₂ ki-tuš kug nam-nun-na me-zu me kal-kal šu-luh-zu dadag-ga-am₃ {d}nu-muš-da ur-saŋ usu er₉-ra me galam-ma šu du₇ 
{d}nu-nam-nir en nam tar-tar-re kur niŋ₂-daŋal-la-ba mu-zu im-mi-in-mah iri nam-he₂ ki dug₃-ga ŋar-ra ka-zal-lu{ki} kur he₂-ŋal₂-la ki-šu-peš mi-ri-in-zu kun₄-sa-tu barag nam-en-na-zu inim nu-kur₂-ru-da-na u₃-tud-ba bi₂-in-dug₄ ŋiš-hur ha-lam-ma-a-bi pa e₃-a ak-de₃ iri šub-šub-bu-da-bi ki-bi gi₄-gi₄-de₃ a-a {d}en-lil₂ šag₄-ga-ni nam-de₆ sipad zid lu₂ ŋiš-hur-zu ki aŋ₂-ŋa₂ nun {d}suen-i-qi₂-ša-am a₂-bi mu-da-an-aŋ₂ iri a₂-dam-zu ki-tuš ne-ha bi₂-in-tuš id₂-zu mu-ba-al-ba-al eg₂ pa₅ si mi-in-sa₂ a he₂-ŋal₂ du-ri₂-še₃ nu-til-le-da kalam-za mi-in-ŋar niŋ₂-du₇ pa bi₂-in-e₃ 
inim sag₉-sag₉-ge-da-ni-še₃ igi zid bar-mu-ši-ib nun {d}suen-i-qi₂-ša-am-ra igi zid bar-mu-ši-ib lugal šag₄ hul₂-la ud-da-ni he₂-su₃-ud {d}nu-muš-da 
