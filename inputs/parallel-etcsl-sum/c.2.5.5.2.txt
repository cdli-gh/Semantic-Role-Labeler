{d}li-pi₂-it-eš₄-tar₂ lugal saŋ il₂ nun barag-ga he₂-du₇ {ŋeš}isimu₂{sar} nam-lugal-la {d}utu-gin₇ du še-er-zid kalam-ma nam-nun-še₃ mah me gal-la u₅ ub-da ₄ uŋ₃ ki ŋar-ra še-ga {d}en-lil₂-la₂ {d}nin-lil₂-le ki aŋ₂ šul zid igi gun₃ barag-ga tum₂-ma men aga zid saŋ me-te-ŋal₂ šibir šu du₈ saŋ gig₂-ga nun {d}li-pi₂-it-eš₄-tar₂ dumu {d}en-lil₂-la₂ sipad igi-ŋal₂-tuku uŋ₃ lah₅-lah₅-e ŋissu dug₃-ga ud ni₂ dub₂-bu en alim mah an-ne₂ ki aŋ₂ ŋiškim-til₃-zu-um ama {d}nin-lil₂-la₂ {d}li-pi₂-it-eš₄-tar₂ a₂ nun hu-mu-te-ŋal₂ 
ka lal₃-gin₇ dug₃ mu ka-ge du₇ šag₄-ge de₆-a dam {d}inana {d}en-ki-ke₄ ŋeštug₂ daŋal saŋ-e-eš rig₇-ga {d}nisaba munus ul-la gun₃-a munus zid dub-sar nin niŋ₂-nam zu si-zu im-ma si ba-ni-in-sa₂ šag₄ dub-ba-ka gu-šum₂ mi-ni-in-sag₉-sag₉ gi-dub-ba kug-sig₁₇-ka šu mu-ni-in-gun₃ gi-₁-nindan eš₂-gana₂ za-gin₃ ŋiš-as₄-lum le-um igi-ŋal₂ šum₂-mu {d}nisaba-ke₄ šu daŋal ma-ra-an-dug₄ 
{d}li-pi₂-it-eš₄-tar₂ dumu {d}en-lil₂-la₂-me-en niŋ₂-zid niŋ₂-gen₆-na pa bi₂-e-e₃ en sag₉-zu an-zag-še₃ na-dul {d}li-pi₂-it-eš₄-tar₂ lugal umuš gal-gal-la ad gi₄-gi₄ inim-ma nu-kuš₂-u₃ gal-zu ka-aš bar uŋ₃-e si sa₂ ŋeštug₂ daŋal niŋ₂-nam gal-le-eš zu di kur-kur-ra-ke₄ si sa₂-sa₂-e-de₃ inim šag₄-ga ŋal₂-la lul zid-bi mu-e-zu {d}li-pi₂-it-eš₄-tar₂ lu₂-erim₂-ra guru₅-uš mu-e-ta-ab-ed₂-de₃-en ka šer₇-da-ka ŋiri₃ saga₁₁ dug₄ lu₂ zi-zi-i mu-e-zu nam-tag dugud ka garaš₂-kam lu₂ til-le mu-ni-in-zu a₂-tuku sa gaz nu-mu-un-ši-ak-e kalag-ga sig₉-ga še₂₉-eš₂ nu-mu-un-ak-e niŋ₂-si-sa₂ ki-en-gi ki-uri-a mu-ni-ŋar su kalam-ma mu-dug₃ 
{d}li-pi₂-it-eš₄-tar₂ lugal i₃-si-in{ki}-na lugal ki-en-gi ki-uri-me-en nibru{ki}-še₃ dub sar-re-me-en e₂-kur-re e₂ {d}en-lil₂-la₂-še₃ {d}li-pi₂-it-eš₄-tar₂ saŋ us₂-bi za-e-me-en {d}en-lil₂ {d}nin-lil₂-ra ki aŋ₂ šag₄-ba-me-en ur-saŋ {d}nin-urta maškim kalag-ga-zu-um {d}nuska sukkal-mah a₂-tah inim-ma-zu-um išib keš₃{ki}-še₃ {d}nin-tur₅-re zid-de₃-eš pad₃-da-me-en urim₂{ki}-še₃ ŋal₂-la šul ŋiš tuku {d}suen-na-me-en {d}en-ki-ke₄ eridug{ki}-ta aga zid šum₂-ma-me-en ki unug{ki}-ga kug {d}inana-ra {d}li-pi₂-it-eš₄-tar₂ hi-li šag₄-ga-na-me-en {d}nin-i₃-si-in-na-ke₄ i₃-si-in{ki}-na barag mah-zu mi-ni-in-ri 
i-lu šag₄-ga mu bal sag₉-ga nun-e nun uru₁₆ dirig gal mah-bi ad-da-zu {d}iš-me-{d}da-gan lugal kalam-ma-ke₄ {ŋeš}gu-za-na suhuš-bi mu-ra-an-ge-en inim dug₄-ga an {d}en-lil₂-la₂-ta du₁₇ nim kur-kur-ra si-a mu-ni-in-ŋar 
{d}li-pi₂-it-eš₄-tar₂ dumu {d}en-lil₂-la₂-me-en niŋ₂-gen₆-na-zu ka-ga₁₄ mi-ni-in-ŋal₂ za₃-mi₂-zu e₂-dub-ba-a-ka im mu-e-ni-dug₄-dug₄ dub-sar-re a-le he₂-em-ši-ak-e gal-le-eš he₂-i-i ar₂-zu e₂-dub-ba-a-ka muš₃ nam-ba-an-tum₂-mu sipad gu₂-tuku šul dumu {d}en-lil₂-la₂ {d}li-pi₂-it-eš₄-tar₂ za₃-mi₂ 
