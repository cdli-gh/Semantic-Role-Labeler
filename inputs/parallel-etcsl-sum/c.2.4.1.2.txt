{d}en-lil₂ mah ar₂ en nam-nun gal-la-ni {d}nu-nam-nir an ki lugal-bi uŋ₃-ŋa₂ igi mi-ni-in-il₂ sipad zid ur-{d}namma kur gal {d}en-lil₂-le uŋ₃ šar₂-ra-ni-a im-ma-ni-in-pad₃ sipad he₂-a {d}nu-nam-nir-ra-ka ni₂ huš mu-un-da-ri 
šeg₁₂ e₂-kur-ra-ke₄ me am₃-hur kur gal {d}en-lil₂-le e₂-kur eš₃ mah-a-na ud-gin₇ kar₂-kar₂-da šag₄ inim-ŋal₂ kug zid-de₃ si-a-ni nam-de₆ sipad {d}ur-{d}namma-da e₂-kur-ra saŋ an-še₃ il₂-i-de₃ a₂-bi mu-u₈-da-aŋ₂ lugal-e kalam-ma a₂ he₂-ni-in-mah uŋ₃-ŋa₂ saŋ he₂-ni-in-il₂ sipad zid ur-{d}namma {d}nu-nam-nir-da ud su₃-ra₂-še₃ nir-ŋal₂-la di zu en ŋeštug₂ daŋal-la-kam {ŋeš}u₃-šub-ba si am₃-mi-in-sa₂ {d}en-lil₂-le sipad {d}ur-{d}namma-ra ki-bal erim₂-ŋal₂-la-ni si mu-na-an-sa₂ ki-en-gi-re ud nam-he₂-a ak asila gu₂ mu-un-di-ni-ib-mar-re uš₈ mu-un-dug₃-eš temen kug mi-ni-in-si-eš enkum ninkum-e me-teš₂ am₃-i-i-ne nam-šub galam-ma-na {d}en-ki-ke₄ e₂-e ul ba-ni-in-sig₇-ga 
sipad {d}ur-{d}namma-ke₄ e₂-kur mah dur-an-ki-a-ka an-še₃ mi-ni-in-mu₂ u₆ di-bi-še₃ uŋ₃ šar₂-ra-ba ši-im-ma-gub kan₄ mah kan₄ gal kan₄ silim-ma hur-saŋ-galam-ma kan₄ še nu-kud-da su₃-ra₂-aŋ₂ kug-me-a sig₇-igi-ba še-er-ka-an mu-ni-in-dug₄ anzud₂{mušen}-de₃ dub₃ am₃-ma-ni-in-bad hu-ri₂-in umbin-ba lu₂-erim₂ dili mu-un-dab₅ {ŋeš}ig-bi mah-am₃ ul-la mi-ni-in-si e₂ mah-am₃ su zig₃ am₃-da-ŋal₂ daŋal am₃-tag ni₂-bi gal ši-ri hur-saŋ-galam-ma gi-gun₄-na ki-tuš kug kur gal-la-ra u₁₈-ru mah-gin₇ šag₄-bi-a ki am₃-ma-ni-in-us₂ 
ŋa₂-ŋiš-šu₂-a e₂-gal mah-di gal ku₅-ru-da-ni ama gal {d}nin-lil₂-ra ul mu-na-ni-in-de₆ {d}en-lil₂ {d}nin-lil₂-bi dug₃ mi-ni-in-ŋal₂-le-eš unu₂ gal-ba šul zid mu pad₃-da {d}nu-nam-nir-ra-ka ninda mah am₃-mi-ni-dug₃ e₂-kur hul₂-la-am₃ igi zid mu-un-ši-in-bar-re-eš sipad {d}ur-{d}namma-ra kur gal-e sipad {d}ur-{d}namma-ra nam gal ud su₃-ra₂-še₃ mu-ni-in-tar saŋ gig₂-ga-na a₂ mi-ni-in-mah 
{d}nu-nam-nir dug₄-ga eš-bar zid niŋ₂ nu-kur₂-ru ŋe₂₆-me-en e₂-kur mah-ŋu₁₀ dalla mu-e-a-e₃ suh₁₀ kar₂-kar₂-ka-da an-še₃ gu₂ he₂-ni-in-us₂ šul zid kalam-ma dalla hu-mu-ni-in-e₃ {d}ur-{d}namma en uru₁₆ nam-lugal-la gu₂ an-ta-bi he₂-em mu-zu an-zag-še₃ kur-ur₂-še₃ he₂-ŋal₂ 
kur gal a-a {d}en-lil₂ dug₄-ga eš-bar zid niŋ₂ nu-kur₂-ru ŋe₂₆-me-en e₂-kur mah-ŋu₁₀ dalla mu-e-a-e₃ suh₁₀ kar₂-kar₂-ka-da an-še₃ gu₂ he₂-ni-in-us₂ šul zid kalam-ma dalla hu-mu-ni-in-e₃ {d}ur-{d}namma en uru₁₆ nam-lugal-la gu₂ an-ta-bi he₂-em mu-zu an-zag-še₃ kur-ur₂-še₃ he₂-ŋal₂ 
lugal-ŋu₁₀ udug₂ mah kur erim₂-ŋal₂-la saŋ sahar-re-eš dub-bu ki-bal-a ša₅-ša₅ sipad {d}ur-{d}namma-ke₄ udug₂ mah erim₂-ŋal₂-la saŋ sahar-re-eš dub-bu ki-bal-a ša₅-ša₅ e-ne-er mu-na-an-šum₂ en {d}nu-nam-nir-re kur am₃-tu₁₁-be₂ ŋiri₃ saga₁₁ am₃-me sipad {d}ur-{d}namma-ke₄ mu-na-an-šum₂ en {d}nu-nam-nir-re kur am₃-tu₁₁-be₂ ŋiri₃ saga₁₁ am₃-me 
hul-ŋal₂-la uru₂ am₃-mi-in-gul-gul nam-gu₂ mah-am₃ lil₂ am₃-mi-ni-in-su-ub sipad {d}ur-{d}namma-ke₄ hul-ŋal₂-la uru₂ am₃-mi-in-gul-gul nam-gu₂ mah-am₃ lil₂ am₃-mi-ni-in-su-ub ar₂-a-ni huš-am₃ e₂ ki-bal u₁₈-lu-ni lu₂ erim₂-ŋal₂ mu-ni-ib₂-DU sipad {d}ur-{d}namma ar₂-a-ni huš-am₃ e₂ ki-bal u₁₈-lu-ni lu₂ erim₂-ŋal₂ mu-ni-ib₂-DU 
barag nam-lugal-la-ke₄ ki-a mu-ni-in-us₂ urim₂{ki}-ma pa e₃ hu-mu-ni-ib₂-ak sipad {d}ur-{d}namma-ke₄ ni₂ bi₂-in-gur₃-ru saŋ he₂-ni-in-il₂ lugal kalam-ma-kam ki lugal-a-ni {d}en-lil₂-la₂-ka saŋ-e-eš he₂-ni-rig₇ nam am₃-tar-re šu zid am₃-mi-in-ŋar giri₁₇-zal urim₂{ki}-ma {d}ur-{d}namma nam-he₂-a 
