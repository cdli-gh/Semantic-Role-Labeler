mu-ti-in šag₄-ŋa₂ mu-lu ki-ig-ga aŋ₂-ŋu₁₀ hi-li-zu aŋ₂ ze₂-ba-am₃ lal₃-am₃ ku₇-ku₇-da gi-ru šag₄-ŋa₂ mu-lu ki-ig-ga aŋ₂-ŋu₁₀ hi-li-zu aŋ₂ ze₂-ba-am₃ lal₃-am₃ ku₇-ku₇-da 
en-dab₅-en ni₂-ŋa₂ du₅-mu-u₈-ši-ŋen mu-ti-in ga-ba-e-da-kar ki mu-nu₂-da-še₃ en-dab₅-en ni₂-ŋa₂ du₅-mu-u₈-ši-ŋen gi-ru ga-ba-e-da-kar ki mu-nu₂-da-še₃ 
mu-ti-in aŋ₂ ze₂-ze₂-ba du₅-mu-u₈-ak ze₂-ba kal-la-ŋu₁₀ lal₃-e da-aŋ₂-e-ga e₂ ki-nu₂-a lal₃ hab₂ dug₄-ga-ba hi-li aŋ₂ ze₂-ba-zu ga-ba-hul₂-hul₂-le-en-de₃-en gi-ru aŋ₂ ze₂-ze₂-ba du₅-mu-u₈-ak ze₂-ba kal-la-ŋu₁₀ lal₃-e da-aŋ₂-e-ga 
mu-ti-in ma-ra hi-li mu-e-kar ama-ŋu₁₀-ra dug₄-ga-na-ab ni₂ mu-ra-ab-ze₂-eŋ₃-e ad-da-ŋu₁₀-ur₂ aŋ₂ ba-ba mu-un-ba ur₅-za ki ur₅ sag₉-ge-bi mu-zu mu-ti-in ud te-en-še₃ e₂-me-a nu₂-a šag₄-za ki šag₄ hul₂-bi mu-zu gi-ru ud te-en-še₃ e₂-me-a nu₂-a 
za-e ma-a-ra ki mu-e-a-aŋ₂-a-ta gi-ru ma-a-ra aŋ₂ ze₂-ba-zu nu-uš-mu-e-a-ak-e 
u₃-mu-un diŋir-ŋu₁₀ u₃-mu-un {d}lamma-ŋu₁₀ {d}šu-{d}suen šag₄ {d}mu-ul-lil₂-la₂-ke₄ ba-ze₂-be₂-en-na-ŋu₁₀ ki ze₂-ba-zu nu-uš-mu-e-a-ak-a ki lal₃-gin₇ ze₂-ba-zu šu nu-uš-mu-e-tag-ge 
tug₂ {ŋeš}ba-an-na-gin₇ šu de₆-ma-ni tug₂ {ŋeš}ba-an sum-ki-na-gin₇ šu gun₃-gun₃-ma-ni 
