e₂-u₆-nir an ki-da mu₂-a temen an ki unu₆ gal eridug{ki} abzu eš₃ nun-bi-ir am₃-gub e₂-du₆-kug u₂ sikil-la rig₇-ga pa₅ sikil nun-na-ka a naŋ-ŋa₂ kur ki sikil-la naŋa dub₂ dug₄-ga abzu tigi-zu me-kam 
bad₃ gal-zu šu si sa₂-am₃ kilib₃-ŋal₂ ki diŋir til₃-la-za kiŋ₂ gal kiŋ₂ ki dug₃ ud nu-dib-be₂ e₂ zag keše₂-zu šita sa₂ nu-di nun-zu nun gal-e men kug muš₃-za ma-ra-ni-in-ge-en eridug{ki} saŋ-men ŋal₂ kiši₁₇ mu₂ kiši₁₇ sikil ed₃-de₃ susbu₃ eš₃ abzu ki-zu ki gal-zu 
ki {d}utu-ra gu₃ de₂-za gir₄ ninda il₂ u₂ sug₄-sug₄-za u₆-nir eš₃ mah an-ne₂ us₂-sa-X-za gir₄ gal unu₆ gal-da sa₂-a-za nun-zu nun an ki nu-kur₂-ru dug₄-ga saŋ du₃ ŋeštug₂ de₅-a en {d}nu-dim₂-mud-e e₂-engur-ra muš₃-za e₂ bi₂-in-gub barag-za dur₂ bi₂-in-ŋar 
eš₃ nam tar-ra temen u₆-nir-ra il₂-la a₂-dam {d}en-lil₂-la₂ zid-da-zu gab₂-bu-zu ki-en-gi ki-uri e₂ {d}en-lil₂-la₂ šag₄-zu ten-te-en bar-zu nam tar-ra zag-du₈ a-sal-bar-zu kur-bad₃ dub-la₂ zag e₃-zu kur me-te-ŋal₂ muš₃ nun-za ur₂-zu an ki-da kuš₂-u₃-de₃ 
nun-zu nun gal {d}en-lil₂ en dug₃ en zag an-na en nam tar-re-da eš₃ nibru{ki} kur gal {d}en-lil₂-le muš₃-za e₂ bi₂-in-gub barag-za dur₂ bi₂-in-ŋar 
tum-ma-al{ki} me nun-e gal pad₃-da ni₂ su zig₃ ri-a temen šu-luh sikil-zu abzu-a la₂-a iri ul ŋiš-gi gi sumun gi henbur sig₇-ga šag₄-zu kur he₂-ŋal₂-la nam-he₂-a du₃-a itid zag-mu ezen ŋal₂-la-za u₆ di tag-ga nin gal ki-ur₃-ra {d}en-lil₂-da zag ša₄-a nun-zu ama {d}nin-lil₂ nitalam ki aŋ₂ {d}nu-nam-nir-ra-kam e₂-tum-ma-al{ki} muš₃-za e₂ bi₂-in-gub barag-za dur₂ bi₂-in-ŋar 
e₂-me-lem₄-huš ni₂ gal gur₃-ru eš₃-mah me nun an-ta bar-ra {e₂}šutum {d}en-lil₂-la₂ me ul-e ŋar-ra nir-ra tum₂-ma nam-nun-na saŋ il₂ na de₅ e₂-kur-ra zag-e₃ si e₂-zu muš₃ an-da eš-bar ki di gal ku₅-ru-ba id₂-lu₂-ru-gu₂ zid-du u₃-tud šag₄ erim₂-ŋal₂ mud-še₃ ni₁₀-ni₁₀ ki gal šu-luh sikil nam-išib-e du₇-za en {d}nu-nam-nir-da u₂ mu-ni-sug₄-sug₄ 
nun-zu nun šag₄ kuš₂-u₃ {d}en-lil₂-ke₄ eš₃-mah tum₂-ma {d}udug e₂-kur-ra kin-gal nuska-ke₄ e₂ {d}en-lil₂-la₂ muš₃-za e₂ bi₂-in-gub barag-za dur₂ bi₂-in-ŋar 
e₂-me-ur₄-an-na ki gal-la gub-ba me zid ur-saŋ iri barag-ge ki mu₂-a a₂ me₃ {ŋeš}mitum₂ šul mar-uru₅ gur₃-ru šeg₁₂ u₁₈-ru nu-silig-ge temen ud til₃-le-zu en ul-e ŋar-ra eš-bar me nun-na-kam sahar kug kur-ra ab-si-a saŋ il₂ nun-e-ne e₂ mah u₆ e₃-zu ud-gin₇ muš₃ barag₂-ga e₂-šu-me-ša₄ mu-zu {d}en-lil₂-le ni₂ huš ma-ra-ni-in-ri 
nun-zu gal-la ur-saŋ-e ne-ni zag dib-ba ensi₂ gal {d}en-lil₂-la₂ nir an ki-da zag ša₄-a kišib-ŋal₂ si-si a-a {d}en-lil₂-ka me nam-gal šu du₇ ŋal₂ saŋ ri palil a-a {d}en-lil₂-la₂ saŋ-kal piriŋ kur gal-e tud-da kur gu₂-erim₂-ŋal₂ mu-na-gul-gul en {d}nin-urta-ke₄ e₂-šu-me-ša₄ muš₃-za e₂ bi₂-in-gub barag-za dur₂ bi₂-in-ŋar 
e₂-ŋa₂-du₆-da saŋ-ta il₂ men an-edin-na ki kug ki sikil e₂ temen-zu dim gal nun-na nin-zu munus dili-e ŋa₂ barag-ge si-a du₆-saŋ-dili muš₃-zu nun-na ul am₃-mi-ni-ib-šar₂-re nun-zu šag₄ na-dab-e dirig gal-zu dumu nun kur gal-da gu₂ me-er-me-er-re {d}šu-zi-an-na dam ban₃-da a-a {d}en-lil₂-la₂-ke₄ du₆-saŋ-dili muš₃-za e₂ bi₂-in-gub barag-za dur₂ bi₂-in-ŋar 
keš₃{ki} uru₁₆ ulutim₂ an ki muš-šag₄-tur₃ gal-gin₇ ni₂ ri-a e₂ {d}nin-hur-saŋ-ŋa₂ ki sumur-ra du₃-a keš₃{ki} aratta{ki} šag₄-zu šag₄ sig bar-zu al-il₂ ug gal an-edin-na šid-da edin-na dag-ga hur-saŋ gal mu₇-mu₇-ta ri-a šag₄ u₂-sa₁₁-an šag₄ iti₆ nu-e₃ {d}nin-tur₅-ra sig₇-ga e₂ keš₃{ki} šeg₁₂-zu tud-tud-zu gi-gu₃-na-zu suh₁₀ za-gin₃ bar-zu du₃-a-zu 
nun-zu nun šeg₅-šeg₅-ga nin zid gal an-na dug₄-ga-ni an dub₂-bu ka ba-a-ni ud te-eš di {d}a-ru-ru nin₉ {d}en-lil₂-la₂-ke₄ e₂ keš₃{ki} muš₃-za e₂ bi₂-in-gub barag-za dur₂ bi₂-in-ŋar 
urim₂{ki} ninda₂ gi duru₅ sug₂-ga e₂-kiš-nu-ŋal₂ amar ab₂ gal-la ud an kug-ga šilam-za ŋiš-bur₂ gud₃-a nu₂-a urim₂{ki} pisaŋ₃ gu₇ kur-kur-ra eš₃ ki sikil-la uraš an-na e₂ {d}suen igi-zu-še₃ nun a-ga-zu-še₃ barag ŋišbun-zu a-da-ab unu₂ gal-zu kug šem₅ {kuš}a₂-la₂ ud e₃-zu nam-en zid-da-zu nam kal-kal 
ŋi₆-par₃ eš₃ nun me kug-ga ud zal-zal-le e₂-kiš-nu-ŋal₂ iti₆ sah₆-sah₆ kalam-ma e₃-a ud MAŠ daŋal kur-kur-re si-a e₂ muš₃-zu muš-gal sug muš-a temen-zu abzu ₅₀ engur ₇-e eš₃ šag₄ diŋir-re-e-ne-ke₄ igi i₃-ŋal₂ nun-zu nun ka-aš bar men an daŋal-la lugal an-kam {d}aš-im₂-babbar-e eš₃ urim₂{ki} muš₃-za e₂ bi₂-in-gub barag-za dur₂ bi₂-in-ŋar 
e₂-mu-mah hur-saŋ il₂ an-na uš kug temen gal-zu nam kal-kal šag₄ me nun si ud zalag-ga e₃-a eš₃ bar-zu an sig₇-ga igi e₃-zu uŋ₃ šar₂-ra kalam-ma zu₂ keše₂ ŋal₂ dub₃-us₂ dili-am₃ id₂ mah ka ŋal₂ taka₄ me ur₄-ur₄ ur₂-zu ni₂ gal hur-saŋ zid ki daŋal-e mu₂-a ki-tuš mah-zu niŋ₂ mah me šar₂ nam-nun-na šeg₁₁ gi₄-gi₄ e₂ giri₁₇-zal muš₃-zu a₂-dam-ma ul šar₂ 
e₂ nun-zu šul-gi mi-ni-ib-gal nun-nun-na šu du₇ mah-di tum₉ u₁₈-ru-un gal-la me še-er-ka-an di nam tar-re-da e₂-hur-saŋ šul-gi an-na-ke₄ muš₃-za e₂ bi₂-in-gub barag-za dur₂ bi₂-in-ŋar 
iri abzu-ta še-gin₇ sur-ra edin muru₉ šag₄-ta me šu ti kuara{ki} temen unu₂ zid-zu en niŋ₂-šu nu-gi₄ u₆-e am₃-ma-gub abgal ₇-e sig nim-ta šu mu-ra-ni-in-mu₂-uš 
nun-zu nun kal-kal {d}asar-lu₂-hi lu₂ kal-kal ur-saŋ nun gir₁₅ tud-da nemurₓ kar dib-be₂ ud du₇-du₇-gin₇ ki-bal-da du₇-du₇ en-na nu-še-ga eme sig-ga nu₂-a {d}asar-alim-nun-na dumu abzu-ke₄ e₂ kuara{ki} muš₃-za e₂ bi₂-in-gub barag-za dur₂ bi₂-in-ŋar 
e₂-gud-du₇-šar₂ {na₄}nir₂ kug-ga lugal-bi u₅-a ŋiš-bur₂ mah il₂ dumu nun-na u₂ li dug₃-bi kug dug₃-ba ŋal₂-la ŋa₂-bur-ra tur₃ kug ab₂ {u₂}munzer niŋin₂-na nun-zu am gal am-si a₂-ni-še₃ hul₂-la sumun₂ si mu₂ si-muš₃-a-ni-še₃ hul₂-la maš-maš eme ha-mun dungu an-na bi₂-DU ud an-na gu₃ mur ak ud-de₃ ki šu ra-ra šum₂-mu {d}nin-gublagaₓ dumu {d}nanna-a-ke₄ ki-abrig{ki} muš₃-za e₂ bi₂-in-gub barag-za dur₂ bi-in-ŋar 
eš₃ agrun gal tur₃-e ri-a iri ban₃-da su₃-ra₂-aŋ₂ {d}suen-na kar-zid-da šag₄-zu ki u₁₈-ru-na temen-zu kug šen eš₃ ŋi₆-par₃-zu sikil-e ŋar-ra {ŋeš}ig-zu urud niŋ₂ kalag-ga ki gal-e ŋar-ra {e₂}tur₃ gu₃ nun ninda₂-gin₇ si ib₂-il₂ nun-zu en an-na ul šar₂-a gub-ba an-bar sud-a gaba bur₂ kar-zid-da {d}aš-im₂-babbar₂-re muš₃-za e₂ bi₂-in-gub barag-za dur₂ bi₂-in-ŋar 
e₂ an-ta e₃-a dalla e₃ kul-aba₄{ki}-a eš₃ e₂-babbar₂ ninda₂ babbar₂ gu₂-zu {d}utu-ra an-na te-na-ab si-muš₃-zu ma-sila₃ tu₁₁-tu₁₁ kug za-gin₃-na sun₄ {na₄}za-gin₃ duru₅-e la₂ nun-zu ud uru₁₆ en gu₃ zid an-ur₂ zalag-ge an-pa zalag-ge {d}utu lugal e₂-babbar₂-ra-ke₄ e₂ larsam{ki} muš₃-za e₂ bi₂-in-gub barag-za dur₂ bi₂-in-ŋar 
enegir{ki} a-pap gal a-pap ki-a {d}ereš-ki-gal-la-ka gu₂-du₈-a ki-en-gi-ra gu₂ si-a nam-lu₂-ulu₃ e₂-gid₂-da ŋissu-zu nun kur-ra-ke₄-ne kur-ra ša-mu-ni-in-la₂ nun-zu a en gal-la šita ki gal-la {d}ereš-ki-gal-la-ke₄ tud-da gu₃ nun za-na-ru-ba šu tag-ga amar ad-ba sag₉-sag₉ {d}nin-a-zu inim šudu₃-da-ke₄ e₂ enegir{ki} muš₃-za e₂ bi₂-in-gub barag-za dur₂ bi₂-in-ŋar 
ki ul kur sig galam-e ŋar-ra itima ki huš šag₄-tum₂-ma ri-a su zig₃ a-ra₂ mah lu₂ nu-pad₃-de₃ ŋiš-ban₃-da{ki} si-ŋar igi-te-en gana₂ ki gal ŋiri₃ nu-ed₃ bar gi₄-a nim-ma {ŋeš}es₂-ad-gin₇ rib-ba šag₄-zu ki ud e₃ nam-he₂ daŋal šum₂-mu nun-zu nun šu sikil gid₂ kug an-na-ke₄ siki ul he-nun bar-ra ŋal₂-la en {d}nin-ŋiš-zid-da {d}nin-ŋiš-zid-da-ke₄ ŋiš-ban₃-da{ki} muš₃-za e₂ bi₂-in-gub barag-za dur₂ bi₂-in-ŋar 
e₂ me gal kul-aba₄{ki}-a muš₃-e eš₃ gal mu₂-a gibil gurun-na sig₇-ga u₆ di hi-li gur₃-ru an-šag₄-ta ed₃-de₃ eš₃ gud-de₃ du₃-a e₂-an-na e₂ ub ₇ izi ₇ ŋi₆ u₃-na il₂-la kurku₂ ₇-e igi ŋal₂ nun-zu an-ur₂-ra-am₃ sikil 
nin-zu {d}inana niŋ₂ bur-ra-am₃ munus-ra še-er-ka-an di nitah-ra saŋ tug₂ dul-lu suh₁₀ kurku₂ za-gin₃-na ušumgal niŋin₃-ŋar-ra UN-gal an ki-a {d}inana-ke₄ e₂-an-na muš₃-za e₂ bi₂-in-gub barag-za dur₂ bi₂-in-ŋar 
e₂ u₂ za-gin₃ ŋiš-nu₂ gi-rin-na barag₂-ga a₂-nu₂-da kug {d}inana-ke₄ ki šag₄ kuš₂-u₃ in-nin₉ edin-ka šeg₁₂ e₂-muš₃-a gi-rin kug im ŋar-ra an-edin-na u₈ lu-a-ra an-BAD₃-zu e₂ a-ra-li-ka sipad-ra ša-mu-ni-in-la₂ nun-zu piriŋ dib edin-na šuba nu-gig-ga gaba kug-ga u₆ di en dam kug {d}inana {d}dumu-zid lugal e₂-muš₃-a-ke₄ bad₃-tibira{ki} muš₃-za e₂ bi₂-in-gub barag-za dur₂ bi₂-in-ŋar 
e₂-igi-zu-u₁₈-ru šag₄-zu-ta nam-he₂ e₂ niŋ₂ ŋar-ra-zu kur he₂-gal-la e₂ šim-zu kur ŋeštin-na sukkal zid-zu kin-gal an-na e₂ nun-zu palil diŋir-re-e-ne sukkal zid e₂-an-na ŋidru kug šu du₇-e {d}nin-šubur sukkal zid e₂-an-na-ke₄ e₂-akkil muš₃-za e₂ bi₂-in-gub barag-za dur₂ bi₂-in-ŋar 
iri abzu-ta barag-ga ri-a nam-išib-e ŋar-ra e₂ mu₇-mu₇ an ki-a šid-da sud-sud gal dam-zu a₂-ŋal₂  
an kug ki sikil-la a gub₂-ba {d}nin-girim₃ nin a gub₂-ba dadag-ga e₂ mu-ru-um{ki} muš₃-za e₂ bi₂-in-gub barag-za dur₂ bi₂-in-ŋar 
e₂-ninnu a₂ zid-da lagaš{ki} gu₂-gal ki-en-gi-ra anzud{mušen} kur-še₃ igi il₂-la šar₂-ur₃ {d}nin-ŋir₂-su kur-kur-ta a₂ me₃ ud huš lu₂-ra su₃-su₃ {d}a-nun-na diŋir gal-gal-e-ne a₂ me₃ šum₂-mu šeg₁₂ du₆ kug-ta nam tar-re-da hur-saŋ-gin₇ sig₇-ga id₂-zu a lu mun kug ha-mun-na dal-a kan₄ iri-kug{ki}-še₃ ŋal₂-la-za bur sig₇ an kug-ga kurun₂ de₂-a an-na sug₂-ga-bi 
niŋ₂ ku₄-ku₄ niŋ₂ sa₂ nu-di-dam niŋ₂ e₃ niŋ₂ nu-silig-ge-dam šu-gar₃ igi huš e₂ me-lem₄-ma ki di ku₅-ru en {d}nin-ŋir₂-su-ke₄ ni₂ gal-la su zig₃ du₈-du₈-am₃ kurun₂ gal-zu-še₃ diŋir {d}a-nun-na ši-im-ma-sug₂-sug₂-ge-eš 
nun-zu u₁₈-lu sumur ki-bal uru₂ gul-lu lugal-zu am huš a₂ pad₃-da piriŋ huš saŋ dub₂-dub₂-bu ur-saŋ nam-en-na sa₂ sig₁₀-sig₁₀-ge₅ nam-lugal-la u₃-ma gub-gub-bu kalag-ga ur-saŋ gal me₃-a en gaba gi₄ nu-tuku dumu {d}en-lil₂-la₂ en {d}nin-ŋir₂-su{ki}-ke₄ e₂-ninnu muš₃-za e₂ bi₂-in-gub barag-za dur₂ bi₂-in-ŋar 
iri-kug eš₃ numun i-i an kug-ga mu dug₃-ga sa₄-a šag₄-zu id₂-lu₂-ru-gu₂ lu₂ zid dadag-ge e₂-ŋalga-sud erim₃ kug {na₄}za-gin₃-na gi₁₆-sa-še₃ ak-a e₂-tar-sir₂-sir₂ eš-bar me i-i meš₃-e giri₁₇ šu ŋal₂ nun-zu nun šag₄-la₂ sug₄ kalam-ma ama kur-kur-ra nin a-zu gal saŋ gig₂-ga nam iri-na tar-re dumu-saŋ an kug-ga ki-sikil ama {d}ba-u₂ e₂ iri-kug muš₃-za e₂ bi₂-in-gub barag-za dur₂ bi₂-in-ŋar 
e₂ šilam iri dalla e₃ nun-ra gun₃-a sirara₃{ki} ki gal nun-e eš₃-e šid-da-zu nin-zu {d}nanše ud gal-la a-ŋi₆ uru₁₆-na peš₁₀ a-ab-ba-ka tud-da-a uh₂-pu₂ ab-ba-ka zu₂ li-li a i-zi-ba e-ne dug₄-dug₄ {d}nanše nin e₂ sirara₃{ki} muš₃-za e₂ bi₂-in-gub barag-za dur₂ bi₂-in-ŋar 
e₂-ab-šag₄-ga-la₂-a ki kug-ga du₃-a gu₂-ab-ba{ki} šag₄-zu niŋ₂ u₃-tud erim₃ ŋar-ŋar-a eš₃ kug šilam niŋ₂ nu-silig-ge nun-zu {d}nin-ŋa₂-gi₄-a aŋrig mah kalag-ga a-a {d}en-lil₂-la₂ en {d}nu-nam-nir-da šag₄ kuš₂-u₃ tud-da a-ŋi₆ a-ab-ba-ka a-a-ni-gin₇ enkud ab sikil-sikil-la e₂ gu₂-ab-ba{ki} kug {d}nin-mar-ki-ke₄ muš₃-za e₂ bi₂-in-gub barag-za dur₂ bi₂-in-ŋar 
e₂ ki-nir-ša{ki} nin-bi-ra tum₂-ma hur-saŋ-gin₇ sig₇-ga u₆-nir-ra il₂-la e₂ ki šag₄ hul₂-la-da gu₃ nun-bi di-e e₂ nun-zu ud piriŋ-ŋa₂ u₅-a šir₃ kug šir₃ ha-mun-na il₂-la e-ne ad gal dug₄-dug₄ dumu u₃-sumun₂ zid ama ugu-na gaba kug-ga mi₂ dug₄-ga eš₃ ki-nir-ša{ki} {d}dumu-zid-abzu-ke₄ muš₃-za e₂ bi₂-in-gub barag-za dur₂ bi₂-in-ŋar 
e₂-bur-sig₇-sig₇ an-ne₂ sug₂-ga unu₂ uru₁₆ dug₄-ge sa₂ dug₄ he-nun ab-šag₄-ga unu₂-RI-ban₃-da kug-ge u₃-gul ŋa₂-ra asila la₂-a e₂-mah e₂ {d}šara₂ lu₂ zid-de₃ nam-he₂-a šu mu-ra-ni-in-mu₂ e₂-zu e₂-mah nun-zu dumu nun nu-gig-ga sigₓ sal-sal muš₂ he-nun silim 
gu₂-tar la₂-la₂ igi bar šilam-ma {d}šara₂ niŋ₂ dug₃ dumu ama-ni-ir me ba-a e₂ umma{ki} muš₃-za e₂ bi₂-in-gub barag-za dur₂ bi₂-in-ŋar 
e₂-še-er-zid-gur₃-ru unu₂ šuba la₂ ni₂ gal niŋin₃-ŋar kug {d}inana-ke₄ me zid me-a šu daŋal tag-ga zabalam{ki} eš₃ kur šuba eš₃ ud zal-le kurku₂-a ad mi-ni-in-pad₃ unu₂ zid-zu nu-gig-ge kurku₂-a ma-ra-ni-in-ri 
nin-zu {d}inana DAG.KISIM₅×X munus dili-e ušumgal lu₂ inim kur₂ di niŋ₂ babbar₂-ra saŋ mu₂-mu₂-mu₂ ki-bal-še₃ saŋ ŋa₂-ŋa₂ ŋiš-he₂ u₂-sa₁₁-an-na ni₂-te-a-ni-še₃ sig₇-ga dumu gal {d}suen-na kug {d}inana-ke₄ e₂ ki zabalam{ki} muš₃-za e₂ bi₂-in-gub barag-za dur₂ bi₂-in-ŋar 
e₂ piriŋ gal-gin₇ su-lim gur₃-ru eš-bar an-edin-na ud-de₃ galam e₃ e₂ {d}iškur-ra igi-zu-še₃ he₂-ŋal₂ a-ga-zu-še₃ giri₁₇-zal temen ŋal₂-zu ninda₂ si piriŋ šibir kug ubur an-na šeŋₓ še gu-nu dub-la₂-za e₂-za am si bad temen e₂-ŋar₈ ni₂ il₂-i-zu dungu sir₂-ra muš-ŋiri₂ iti₆ nam-gu₇ {d}iškur a-ma-ru ur₃-ra u₁₈-lu {tum₉}mir ₇ {tum₉}mir dal-dal ur₂-ta im₂-ma hur-saŋ {na₄}esi na₄-a na muš₃ ba-dar-dar-e  
numun kalam nun ku₃-ŋal₂ an ki-a zi-ŋal₂ uŋ₃ lu-a {d}iškur-re e₂ karkara{ki} muš₃-za e₂ bi₂-in-gub barag-za dur₂ bi₂-in-ŋar 
saŋ-kul an-ne₂ ki ŋar-ra  an ki-da {d}en-ki-ke₄ ki   muš₃-za e₂ bi₂-in-gub barag-za dur₂ bi₂-in-ŋar 
{d}en-X muš₃-zu an-ne₂ nam a e₂-mah e₂ šar₂-ra nin-bi-ra tum₂-ma igi-zu ni₂ gal gur₃-ru šag₄-zu me-lem₄ sud ama {d}nin-tur₅ {d}en-lil₂ {d}en-ki-ke₄ nam tar-ra e₂-sug₄-ga-a ŋiri₃ mu₂-mu₂ zi saŋ gig₂-ga me mah-a an-ne₂ an-šag₄-ta mu-ra-an-šum₂ uz-ga kug-ga eš₃ ŋa₂-ŋa₂-zu {d}nin-hur-saŋ-ŋa₂-ke₄ keš₃{ki}-a dug₃-bi mu-un-ŋa₂-ŋa₂ e₂ me gal-la du₈ sikil-la šu-luh dadag-ga {d}aš₇-gi₄ diŋir adab{ki}-a-ke₄ adab{ki} e₂ id₂-de₃ la₂-a re e₂ adab{ki} muš₃-za e₂ bi₂-in-gub barag-za dur₂ bi₂-in-ŋar 
i₃-si-in{ki} iri an-ne₂ ki ŋar-ra šag₄-sig-ga ša-mu-un-du₃ igi-bi u₁₈-ru-am₃ šag₄-bi galam kad₅-am₃ me-bi me an-ne₂ nam tar-ra barag-sig₉-ga {d}en-lil₂-le ki aŋ₂ ki nam tar-re an {d}en-lil₂-la₂ ki ninda gu₇ diŋir gal-gal-e-ne ni₂ gal-la su zig₃ du₈-du₈-am₃ kurun₂ gal-zu-še₃ diŋir {d}a-nun-na ši-im-ma-sug₂-sug₂-ge-eš nun-zu ama nu-gig unu₂ šuba-a sud-sud niŋin₃-ŋar ki kug-ga-kam-ma ŋa₂-ŋa₂ nu-u₈-gig-ra suh₁₀ keše₂ di nu-bar-ra ubur ₇ si sa₂-sa₂-e kurku₂-a ₇-e ad mi-ni-in-pad₃ 
nin-zu a-zu gal kalam-ma nin-isin₂-na dumu an-na-ke₄ e₂ i₃-si-in{ki} muš₃-za e₂ bi₂-in-gub barag dur₂ bi₂-in-ŋar 
ka-zal-lu{ki} suh₁₀-zu an-šag₄-ga su₃-ra₂-aŋ₂ u₆-e gub-ba nun-zu a ninda₂ am-e tud-da mah igi gun₃ en zu₂ piriŋ-ŋa₂ umbin-še-ba amar šu ti-a šu ti-a šu ti-a gi₄-gi₄ ŋal₂-la a₂ šum₂-mu kun₄-sa-tu en gal {d}nu-muš-da-ke₄ ka-zal-lu{ki} muš₃-za e₂ bi₂-in-gub barag-za dur₂ bi₂-in-ŋar 
e₂-igi-kalam-ma uš ki ŋar-ra hur-saŋ mu₂-a daŋal ki us₂-sa kur gu₂-erim₂-ŋal₂-e an ki {d}nin-X   muš₃-za e₂ bi₂-in-gub barag dur₂ bi₂-in-ŋar 
BAD₃.AN{ki} eš-bar-re gal kiŋ₂-ŋa₂ šar₂ dug₄-ge gib-ba kan₄ ni₂ me-lem₄ ŋal₂-la-za ŋiš-bur₂-de₃ muš-šag₄-tur₃ muš-huš-e gu₂-da am₃-mi-ib-la₂ nun-zu mas-su diŋir-re-e-ne sa₂ pad₃-de₃ mah di-de₃ he₂-du₇ dumu {d}uraš-a me zid nam-nun-na gal-zu {d}ištaran lugal an-na-ke₄ e₂-dim-gal-kalam-ma muš₃-za e₂ bi₂-in-gub barag-za dur₂ bi₂-in-ŋar 
e₂-sikil me sikil-bi kur-kur-ra dirig-ga mu-bi sukud u₁₈-ru ki-tuš mah ur-saŋ-ŋa₂ e₂ kug {d}nin-a-zu e₂ me kug-kug-ga e₂ me-zu me sikil šu-luh-zu šu-luh dadag ki-tuš-za ur-saŋ-e ni₂ mu-ni-ib-te-en-ten du₈-za {d}nin-a-zu u₂ mu-ni-ib-sug₄-sug₄ lugal-zu en gal dumu {d}en-lil₂-la₂-kam ur-mah galam e₃ kur-re uš₁₁ šum₂-mu kur gu₂-erim₂-ŋal₂-la-še₃ {tum₉}u₁₈-lu-gin₇ zi-zi bad₃ ki-bal-a-še₃ ušumgal-gin₇ guru₅-uš bur₂-ru nu-še-ga u₁₈-lu dul-u₃ erim₂-e ŋiri₃ saga₁₁ di 
dub₃ ba₉-ra₂-ni hul-ŋal₂ nu-e₃ u₃-ma gub-ba-ni ki-bal uru₂ gul-gul-lu saŋ-ki gid₂-da-ni uŋ₃-bi sahar-e-eš de₅-ga e₂ nun-zu piriŋ gal erim₂ šu-bi-še₃ la₂-a lugal-zu ud huš u₁₈-ru lipiš me₃-a šen-šen-na a₂ mah-bi {kuš}gur₂₁-ra sa-par₃ uŋ₃ daŋal-la erim₂ šu-na nu-e₃ en gal pa e₃-a mah-a-ni zag nu-sa₂ a zid kur gal-e {d}nin-lil₂-le tud-da e₂-sikil lugal-zu ur-saŋ {d}nin-a-zu eš₃-nun-na{ki} muš₃-za e₂ bi₂-in-gub barag-za dur₂ bi₂-in-ŋar 
e₂ nam-he₂-a du₃-a kiš{ki} me nam-nun-na saŋ il₂ a₂-dam ki ŋar-ra temen gal-zu sag₂ nu-di ki-sa₂-a-zu muru₉ daŋal tag-ga an-šag₄-ge dirig šag₄-zu {ŋeš}tukul {ŋeš}mitum₂ a₂ še-er-ka-an ba-ni-in-dug₄ zid-da-zu kur dub₂-bu gab₂-bu-zu erim₂ sal-e nun-zu u₁₈-ru mah ud gal ki us₂-sa ni₂ huš gal ri-a e₂-dub lugal-zu ur-saŋ {d}za-ba₄-ba₄ e₂ kiš{ki} muš₃-za e₂ bi₂-in-gub barag-za dur₂ bi₂-in-ŋar 
e₂-ŋiš-keše₂-da-kalam-ma gud a₂ nun gi₄-a diŋir-re-e-ne immal₂ ni₂ te-en-te-en gud-am a-nir ŋa₂-ŋa₂ gu₂-du₈-a kar-zu kar sig-ga a naŋ-ŋe₂₆ šag₄-zu galam kad₅ šita₂-zu šita₂ an-ta šu bar-ra muš₃-zu muš₃ za-gin₃ meš₃-lam-ma la₂-a nun-zu diŋir er₉-ra lugal meš₃-lam-ma diŋir huš ki-a lugal ud-šu₂-uš {d}nergal {d}meš₃-lam-ta-e₃-a muš₃-za e₂ bi₂-in-gub barag-za dur₂ bi₂-in-ŋar 
u₂-ru-um{ki} u₁₈-ru-na ki di ku₅-ru {d}suen-na e₂-ab₂-lu-a tur₃ daŋal-la {d}aš-im₂-babbar-e nam-sipad-zu ša-mu-un-ak e₂ lugal-ŋu₁₀ ŋidru-zu an-na ši-bi₂-bad-ba₉-re₆ ki-še₃ iti₆ giri₁₇-zal ud nun-zu nun giri₁₇-zal kug an za-gin₃-ta e₃ giri₁₇-zal šag₄ meš₃-e giri₁₇ šu ŋal₂ kalam-e dadag-ge {d}suen e₂ u₂-ru-um muš₃-za e₂ bi₂-in-gub barag-za dur₂ bi₂-in-ŋar 
zimbir{ki} barag {d}utu ud-de₃ dur₂ ŋar-ra e₂-nun-an-na mul-an men {d}nin-gal-e tud-da e₂ {d}utu nun-zu ki-šar₂-ra an ki-e am₃-si en nu₂-a-ni uŋ₃ nu₂-de₃ zi-zi-da-ni uŋ₃ zi-zi-de₃ gud-de₃ ur₄ uŋ₃-e giri₁₇ du₃-de₃ {d}utu-ur₂ maš₂-anše u₂-a mu-ni-in-su₈-ug saŋ gig₂-ge a mu-un-ši-ib-tu₅ kalam-e zag-še mu-na-ra-si-ig me he₂-aŋ₂-e eš₃-zu uru₂ 
di ku₅-ru ki ud e₃ ud uru₁₆-na sun₄ la₂-e ŋi₆ u₃-na suh₁₀ keše₂-de₃ {d}utu lugal e₂-babbar₂-ra-ke₄ e₂ zimbir{ki} muš₃-za e₂ bi₂-in-gub barag-za dur₂ bi₂-in-ŋar 
e₂-hur-saŋ u₂-šim-gin₇ gurun-na sig₇-ga HI.ZA{ki} šag₄-zu nam-he₂-a ki nam tar-re-da nam ši-im-da-ab-tar-re-en muš₃-za men-e ul he₂-em-mi-ib-tum₂-mu {ŋeš}i-ri₉-na-zu muš-saŋ-kal u₃-zu-zu-gin₇ temen kug-za ud he₂-ni-ib-kar₂-kar₂ 
ama {d}nin-tur₅ nin ulutim₂-ma šag₄ ki ku₁₀-ku₁₀-ga kiŋ₂ ak-e lugal u₃-tud suh₁₀ zid keše₂ di en u₃-tud saŋ-men ŋa₂-ŋa₂ šu-na i₃-ŋal₂ šag₄-zu an ki {d}nin-hur-saŋ-ŋa₂-ke₄ e₂ HI.ZA{ki} muš₃-za e₂ bi₂-in-gub barag-za dur₂ bi₂-in-ŋar 
ul-maš{ki} igi-nim KAB.LAH₄ kalam-ma ug huš am-še₃ du₇-du₇ gu₂-erim₂-ŋal₂-še₃ sa barag₂-ga niŋ₂-me-ŋar ki-bal-a du₇-du₇ en-na nu-še-ga eme sig-ga nu₂-a e₂ {d}inana kug {na₄}za-gin₃-na {e₂}šutum kug-sig₁₇ du₃-a nun-zu a₁₂-ra₂-bu{mušen} nu-u₈-gig niŋin₃-ŋar-ra 
me₃ gu₂ e₃ hu-ul-hu-ul-le-eš sig₇-ga šita₂ ₇-e si sa₂-e a₂-kar₂ a me₃ tu₅-tu₅ kan₄ me₃ ŋal₂ da₁₃-da₁₃ gal-zu an-na {d}inana-ke₄ e₂ ul-maš muš₃-za e₂ bi₂-in-gub barag-za dur₂ bi₂-in-ŋar 
e₂ a₂ zid-da {urud}lub me₃ kud-kud ki-bal-še₃ a-gar₃ sig₇-sig₇-ga-bi ib₂-dun-dun   
nun-zu ur-saŋ ra-ra me₃ šar₂-ra aga-kar₂ e-ne di {d}a-ba₄ diŋir a-ga-de₃{ki}-ke₄ e₂ a-ga-de₃{ki} muš₃-za e₂ bi₂-in-gub barag-za dur₂ bi₂-in-ŋar 
e₂ mul-mul e₂-za-gin₃ gun₃-a kur-kur-ra šu-mu-un-bad ha-mun du₆-du₆-da eš₃-a ŋa₂-ŋa₂ ereš₂{ki} en ul-e-ne itid-de₃ saŋ ma-ra-ni-in-il₂-eš du₆-da naŋa-e naŋa di₄-di₄-la₂ {d}nanibgal₂ gal-e {d}nisaba-ke₄ me an-ta ba-an-e₃ me-zu ba-an-tah 
zag sal-sal-e ŋar-ra-am₃ munus zid ŋeštug₂ dirig tuku-e IM.ŊAR sed₄-da ka du₈-u₃ dub za-gin₃-ta ad gi₄-gi₄-gi₄ kur-kur-ra ad ša₄ ŋa₂-ŋa₂-ŋa₂ munus zid naŋa kug-ga gi du₃-e tud-da an-ne₂ kuš₃ ra-ra ki eš₂ ra-ra {d}nisaba za₃-mi₂ 
lu₂ dub zu₂ keše₂-da en-he₂-du₇-an-na lugal-ŋu₁₀ niŋ₂ u₃-tud na-me lu₂ nam-mu-un-u₃-tud 
