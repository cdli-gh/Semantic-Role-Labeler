en kur gal-e tud-da mah-a-ni zag nu-sa₂ {d}nin-urta gal-di an ki-a dirig {d}a-nun-ke₄-ne palil diŋir-re-e-ne ŋiškim-til₃ an-na gur₃-ru ud-gin₇ šeg₁₁ gi₄-gi₄ šen-šen-na gu₃ mur ak am gal-gin₇ du₇-du₇ bad₃ ki-bal gul-gul {d}en-lil₂-la₂-ke₄ kur šu-ni nu-e₃ {d}nu-nam-nir-ra dug₄-ga-ni ki-bi-še₃ ŋar nam-nun-na tum₂-ma na de₅ e₂-kur-ra sag₂ nu-di {ŋeš}rab₃ diŋir-re-e-ne saŋ-tab-a-ni he₂-a dumu {d}iškur-ra-ke₄ u₂ dug₃ he₂-bi₂-ib₂-gu₇-e ŋal₂ mu sa₄ si he₂-em-sa₂-sa₂-e e₂-šu-me-ša₄ ki-tuš ki aŋ₂-ŋa₂-ni saŋ us₂-bi he₂-a nidba gal-gal-la-ni ud šu₂-uš-e muš nam-ba-an-tum₂-mu {d}bur-{d}suen me-te nam-lugal-la ki aŋ₂ an-na-ke₄ mu giri₁₇-zal nam-til₃ niŋ₂ dug₃-ga ha-ba-ni-ib-su₃-re₆ 
a₂ zid-da {d}en-lil₂-la₂ kur ki-bal gul-gul {d}nin-urta a₂ zid-da {d}en-lil₂-la₂ kur ki-bal gul-gul lugal zig₃-ga-ni a-ma-ru na-me saŋ nu-šum₂-mu {d}nin-urta ud sumur me₃-a erim₂-e ŋiri₃ saga₁₁ di nam-ur-saŋ da-da-ra-še₃ dug₄-ga šul gaba-ri nu-tuku-a a₂ mah šum₂-ma {d}nu-nam-nir-ra šag₄ a-a-na dug₃-dug₃ dug₄-ga-dug₄-ga u₁₈-ru-zu nam-mah gal-gal-la {d}nin-urta dug₄-ga-dug₄-ga u₁₈-ru-zu nam-mah gal-gal-la ki-bal-a sig₁₀-sig₁₀-ge₅ gu₂ du₃-a gam-gam ŋa₂-ŋa₂ ud-gin₇ šeg₁₁ gi₄-gi₄     sig-ta 
ur-saŋ ušum zag dib {d}nin-urta ušum zag dib {d}bur-{d}suen zid-de₃-eš pad₃-da-zu 
