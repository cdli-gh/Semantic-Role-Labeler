in-nin₉ zag dib {d}a-nun-na-ke₄-ne me kilib₃-ba ur₄-ur₄ igi-zu nir-ŋal₂ an ki-bi-da kur-kur-ra igi ŋal₂ {d}inana piriŋ an-na mul-mul-lu me-zu galam-galam-ma ŋarza-zu niŋ₂ nu-kur₂-ru-dam ŋiš-hur-zu dugud-da 
dim₂-ma-zu abzu su₃-ra₂-am₃ igi bar-re nu-um-zu a-ra₂ ak-a-zu niŋ₂ gal-gal-am₃ diŋir nu-me-da-sa₂ me-zu ud silim-ma-bi ba-e-de₆ niŋ₂-nam la-ba-e-da-šub nam-lugal zu₂ keše₂-me niŋ₂-nam-ma šu-zu la-ba-ra-e₃ an lugal-da zag mu-un-de₃-ša₄ nam mu-un-di-ni-ib-tar-re {d}en-lil₂-gin₇ ka-ta e₃-a-zu ki-bi-še₃ al-ŋa₂-ŋa₂ {d}inana mah-di an ki-a gaba-ri nu-tuku-me-en 
lugal ki aŋ₂ diŋir-re-e-ne a-la mu-un-ši-ak-e {d}ur-{d}nin-urta šul igi il₂-la-zu me-te-zu-uš en-e {d}nin-tur₅-re hi-li mu-un-ši-in-tu-ud u₆ di-zu-še₃ ma-ra-an-gub ŋiš-šub-ba-ni sag₉-ge mu-un-ge-en igi-za ur₃-ra šu-nir-e he₂-du₇-a nam-nun-še₃ mu-un-il₂ ir-sim dug₃-ga ku₇-ku₇-da-ke₄ šag₄ kug-zu he₂-em-tum₃ ŋiš-nu₂ gi₄-rin hi-li si-a-za gu₂ šul ŋiš tuku nun za-a-še₃ ŋal₂-la me ul-zu-uš ha-ba-gub {d}ur-{d}nin-urta-ke₄ uŋ₃ šar₂-re us₂ zid he₂-bi₂-ib-dab₅-be₂ 
{d}inana nin an ki daŋal-la u₁₈-ru saŋ mu₂-mu₂-mu₂ ŋi₆ u₃-na kar₂-kar₂ kur idim-ta e₃-a an uraš-a daŋal bur₂ teš₂-bi-im ama-na hi-li-bi-im he₂-mi-ni-in-mah-en ur-{d}nin-urta-ke₄ saŋ hu-mu-ni-in-il₂ am gal-bi he₂-a gam-gam-mu-na-ab šu he₂-em-ri-ri-e a zid-da-ta ri-a-na šu mah-a-ni si-bi₂-ib uŋ₃ u₂-sal-la hu-mu-un-de₃-nu₂ na-gada-bi he₂-a {d}ur-{d}nin-urta-ke₄ uŋ₃ šar₂-re us₂ zid he₂-bi₂-ib-dab₅-be₂ 
nin me gal-gal-la nam-nir-ra šu du₇ {d}inana nin me gal-gal-la nam-nir-ra šu du₇ {d}ur-{d}nin-urta-ra he₂-ŋal₂ zi su₃-ud-ŋal₂ saŋ-e-eš mu-ni-rig₇ 
