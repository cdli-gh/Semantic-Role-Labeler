ab₂ gu₃ dug₃-ga amar gu₃ su₃-ra₂ in-nin₉-e tur₃-e ŋen-na-e {lu₂}ki-sikil ud um-du-u₃-nam {d}inana {dug}šakir₃-e gu₃ he₂-em-me {dug}šakir₃ nitalam₃-zu-ke₄ gu₃ he₂-em-me {d}inana {dug}šakir₃-e gu₃ he₂-em-me {dug}šakir₃ {d}dumu-zid-da-ke₄ gu₃ he₂-em-me {d}inana {dug}šakir₃-e gu₃ he₂-em-me 
dun₅-dun₅ {dug}šakir₃-ra ša-mu-ra-ab-KU {d}inana ur₅-re he₂-mu-e-hul₂-e sipad zid lu₂ i-lu dug₃-ga-ke₄ mur ša₄ i-lu ša-ra-an-ib-be₂ in-nin niŋ₂-nam-ma niŋ₂ ku₇-ku₇-da {d}inana šag₄-zu he₂-mu-e-hul₂-le 
in-nin tur₃-ra kur₉-ra-zu-ne {d}inana tur₃ ša-mu-u₈-da-hul₂-le nu-u₈-gig amaš-a kur₉-ra-zu-ne {d}inana amaš ša-mu-u₈-da-hul₂-le e₂-bu-ra-ka kur₉-ra-zu-ne siki u₈ zid-de₃ šu-mu-ba-ra-ge-nam 
amaš kug-ge i₃ ki ha-ra-ab-daŋal-e {e₂}tur₃-e i₃ gara₂ hu-mu-ra-ab-tum₃ amaš-e giri₁₇-zal-la he₂-sud₄ {d}iš-me-{d}da-gan ud-da-ni he₂-su₁₃-ud 
u₈-e sila₄-bi mi₂ zid di-de₃ nitalam-ŋu₁₀ u₆ dug₃-ge-eš he₂-i-i 
