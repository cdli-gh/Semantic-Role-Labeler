en ŋeštug₂ mah šu du₇ sa₂ gal-e pad₃-da {d}ha-ia₃ dub gal-gal ha-ha-za ŋeštug₂-ŋeštug₂-ga peš-peš šid-du₃ hal-an-kug igi zag til galam-ma-ke₄ e₂-ŊEŠTUG₂.{d}NISABA-ke₄ pisaŋ-dub-ba e₂-gal an ki-a kiŋ₂ kilib-ba šid-šid gi kug-ga šu ŋal₂-le im nam-tar gal-gal mul-mul gal-an-zu inim ŋeštug₂ de₅-ge ud-bi-še₃ an kug-ga-ra kišib-ŋal₂ a-a {d}en-lil₂-la₂-ke₄ lu₂ tam-ma e₃ erim₃ e₂-kur-ra he₂-du₇ eš₃-e abzu-a siki bar-ra la₂-la₂ en {d}nu-dim₂-mud-ra 
{d}ha-ia₃ šag₄-gada-la₂ e₂-u₆-nir-ra uz-ga kug lu-lu umun₂ ak-ak eš₃ e₂-kiš-nu-ŋal₂-la₂-ke₄ mu mah-bi gal-la šag₄ inim-ŋal₂ ki-sikil {d}nin-gal-e unu₇ gal-e til₃-la muš₃-me sag₉ nitalam₂ ki aŋ₂ {d}nun-bar-še-gu-nu lu₂ mu mah mussa kur gal a-a {d}en-lil₂-la₂-kam saŋŋa ban₃-da igi-ŋal₂-tuku pad₃-da an ki-bi-da-ke₄ gu₂-un diŋir-re-e-ne šu gid₂-i ma-dam kur ab su₃-ud-da inim-ma-ni bur₂-e gal-zu me mah nam-nun-na-ka u₅ tur₃ zag keše₂-da šag₄ daŋal sur-ra ŋiš-hur kug-ga e₂ eridug{ki}-ga-ke₄ šu dab-be₂ {d}ha-ia₃ lu₂ šu-luh sikil-la engur-ra-ke₄ tug₂-ba₁₃ tug₂ la₂-la₂ {d}indagara saŋŋa₇ utah-he₂ kur-ta ka du₈-u₃ diŋir-re-e-ne-ke₄ šag₄ dub-ba su₃-ud-da zu-a galam ak-ak diŋir gal-gal-e-ne 
šu-nir-nir {ŋeš}gag-a du₃-du₃ saŋ sig₉-ga ki galam hur kalam-ma ki šu tag-tag unu₇ sig₇-ga an-šar₂ kur gal-ra saŋ il₂ mah eš₃-e abzu-ta dug₄-ga-ni še-ga lu₂ saŋ keše₂ ninda babbar sikil-la šu dab-be₂ e₂ diŋir-re-e-ne {d}ku₃-su₃ {d}indagara e-ne-ne-da nu an nu-sikil-la ki nu-dadag-ge u₂ gal-gal sud-sud an {d}en-lil₂-la₂ unu₇ mah-ne-ne-ke₄ lu₂ muš₃ kug-ga igi du₈ en {d}nu-dim₂-mud-e zabar kug-ga šu ŋal₂-le šag₄ hul₂-hul₂ bar sig₁₀-sig₁₀-ge₅ 
lugal-ŋu₁₀ nam-mah-zu šir₃-ra ga-am₃-i-i {d}ha-ia₃ nam-gal-zu gi₁₆-sa-še₃ ga-am₃-pad₃-pad₃-de₃-en a-ba za-a-gin₇ diŋir-re-e-ne-ke₄ me kug-ga-aš tum₂-ma nitalam ki aŋ₂-zu ki-sikil {d}nisaba nin gal nin-e-ne u₃-tud-da šag₄-ga-ni {d}nin-lil₂-la₂ dam mah {d}nu-nam-nir-ra barag e₂-kur-ra-ke₄ saŋ il₂-la an-še₃ ši-in-da-til₃ nam-nin diŋir-re-e-ne-ke₄ me-er-ga-bi al-ak-e diŋir zag ša₄ nu-tuku za-e ninda₂ gal ŋalga zid pad₃-da en₃ tar-tar diŋir-re-e-ne-ke₄ {d}ha-ia₃ me šum₂-šum₂-mu kiŋ₂ aŋ₂-e ki-šu-peš igi zu-zu-me-en {d}en-ki-ke₄ eš₃-e abzu-ta mu₇-mu₇ nam-til₃-la-ni mu-ra-rig₇ 
en ŋi₆-par₃-e mu-ni-ib-huŋ-en saŋ sig₁₀ mu-ni-ib-ŋar-re-en sipad kalam-ma-ra ŋidru mah ud su₃-ra₂ šu-ni-še₃ bi₂-ib-dab₅-e-en {d}ha-ia₃ diŋir kalam-ma a-ra-zu uŋ₃ šar₂-ra ŋiš tuku-me-en za-e diŋir gal-gal-e-ne uŋ₃ daŋal-la šu-ni-še₃ bi₂-ib-dab₅-e-en 
a-a {d}en-ki abzu-ta ed₂-da-ni-ta {d}ha-ia₃ nam-gal-bi za-e ša-mu-re-da-an-aŋ₂ uŋ₃ šag₄-ba i₃-ni-me-a-ke₄ gu₂-bi an-še₃ ši-bi₂-ib₂-zi-zi nam-lu₂-ulu₃-bi ud asil-la₂ mi-ni-ib-zal-zal-le-ne uŋ₃ šar₂-ra-bi šag₄ hul₂-la ud ul-le₂-a-aš bi₂-ib-ak-e-en e₂ diŋir gal-gal-e-ne ezen ab-ŋar-re-en giri₁₇-zal ši-bi₂-du₈-du₈-un 
saŋ-kal saŋ-kal-e diŋir-re-e-ne-ke₄ ŋiš-šub gal-gal uŋ₃ til-la-ni igi sag₉-ga-zu nam-til₃ si-a lugal-ra igi zid bar-mu-un-ši-ib nun {d}ri-im-{d}suen bal hul₂-hul₂ ud su₃-ud-da šu zid ŋar-mu-na-ab im nam-til₃-la-ke₄ du-ri₂-še₃ nu-kur₂-ru mu-bi gub-i₃ sipad {d}ri-im-{d}suen nam-en-bi an {d}en-lil₂-la₂ ki he₂-aŋ₂-e-ne lu₂ šir₃-ra-ke₄ za₃-mi₂-zu ka-bi-a mi-ni-ib-dug₃-ge-ne {d}ha-ia₃ lu₂ šir₃-ra-ke₄ za₃-mi₂-zu ka-bi-a mi-ni-ib-dug₃-ge-ne en an ki lugal abzu-a za₃-mi₂-bi mah-a a-a {d}en-ki lugal abzu-a za₃-mi₂-zu dug₃-ga u₁₈-ru₁₂-bi-im 
