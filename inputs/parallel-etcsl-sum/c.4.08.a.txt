ab₂ gu₃ dug₃-ga amar gu₃ su₃-ra in-nin₉ {e₂}tur₃-ra niŋ₂-niŋin₂-na-me-en {lu₂}ki-sikil nu-um-ši-dun₅-na-am₃ {d}inana {dug}šakir₃-e gu₃ he₂-em-me {dug}šakir₃ nitalam₂-zu gu₃ he₂-em-me {dug}šakir₃ {d}dumu-zid-da gu₃ he₂-em-me {d}inana {dug}šakir₃-e gu₃ he₂-em-me {dug}šakir₃ {d}dumu-zid-X gu₃ he₂-em-me 
dun₅-ru {dug}šakir₃-ra ša-mu-ra-an-du₁₂-am₃ {d}inana ur₅-re ša-mu-u₈-hul₂-le {dug}šakir₃ kug-ge gu₃ ša-mu-ra-ab-be₂ {d}nin-e₂-gal ur₅-re ša-mu-u₈-hul₂-le sipad zid lu₂ i-lu dug₃-ga-ke₄ mur ša₄-am₃ i-lu ša-mu-ra-an-ib-be₂ in-nin i-lu niŋ₂ ku₇-ku₇-da {d}inana šag₄-zu he₂-em-hul₂-le 
in-nin {e₂}tur₃-ra kur₉-ra-zu-ne {d}inana tur₃ ša-mu-u₈-da-hul₂-le nu-u₈-gig amaš-a kur₉-ra-zu-ne {d}inana amaš ša-mu-u₈-da-hul₂-le e₂-ubur-ra-ka kur₉-ra-zu-ne siki u₈ zid-de₃ ša-mu-ra-an-barag₂-ge 
nitalam₂-zu {d}ama-ušumgal-an-na gaba kug-za he₂-em-me amaš kug-ge i₃ ki ha-ra-sud-e u₅ i₃-sud-e ga i₃-sud-e {d}inana ur₅-re ša-mu-u₈-hul₂-le amaš kug-ge i₃ ki ha-ra-sud-e {d}nin-e₂-gal ur₅-re ša-mu-u₈-hul₂-le 
lugal šag₄-ge bi₂-pad₃-da-zu {d}dumu-zid dumu {d}en-lil₂-ra {e₂}tur₃-e i₃ ga he₂-en-da-ab-be₂ amaš-e giri₁₇-zal-la he₂-en-da-ab-be₂ sipad zid-dam ud-da-ni he₂-su₃-ud sipad zid {d}dumu-zid-de₃ ud nam-he₂-a-ke₄ 
