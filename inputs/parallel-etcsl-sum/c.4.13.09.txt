lugal-ŋu₁₀ sug-ga-na e-ne sug sig₉-ga sug gal sug muš-a e₂-a-ni ba-ni-in-la₂ sig₇-ga-bi na-nam a ba-du₃ iri-ni eš₃ urim₂{ki} mu-še₃ ba-an-sa₄ en ud su₃-ra₂-ke₄ iri-ni-ta {d}suen-e dur₂ ki ba-ni-in-ŋar urim₂{ki} iri šag₄-ge pad₃-da-na e₂ gud-gin₇ ar₂ im-me 
lugal-ŋu₁₀ ki girin-na-ni ki mah ki kal-kal he₂-en-na-nam-ma-am₃ {d}suen-e iri ki aŋ₂-ŋa₂-ni eš₃ urim₂{ki} me kug-kug-ga iri-ni lugal-ŋu₁₀ barag kug en {d}aš-im₂-babbar ŋar-ra 
e {d}nanna {d}nanna ab₂-zu me-a mu-u₈-lu en {d}aš-im₂-babbar iri igi il₂ eš₃ šag₄ ŋal₂ ul ti-a i₃-ra aratta-gin₇-nam gud-e ŋal₂-la-bi eš₃-e urim₂{ki}-ŋu₁₀ ab₂-ŋu₁₀ ba-ši-in-lu dumu-saŋ {d}en-lil₂-la₂ uŋ₃ me-a mu-u₈-lu en {d}aš-im₂-babbar 
iri igi il₂ eš₃ šag₄ ŋal₂ ul ti-a i₃-ra aratta-gin₇-nam gud-e ŋal₂-la-bi e₂-mud-kur-ra-ŋu₁₀ ab₂-ŋu₁₀ ba-ši-in-lu dumu-saŋ {d}en-lil₂-la₂ uŋ₃ me-a mu-u₈-lu en {d}aš-im₂-babbar ud dug₃-ga ki ŋar-ra mu dug₃-ga sa₄-a {d}aš-im₂-babbar-me-en ki šag₄-ge pad₃-da-ŋu₁₀ e₂-mud-kur-ra-ŋu₁₀ ab₂-ŋu₁₀ ba-ši-in-lu dumu-saŋ {d}en-lil₂-la₂ uŋ₃ me-a mu-u₈-lu en {d}aš-im₂-babbar ud dug₃-ga ki ŋar-ra mu dug₃-ga sa₄-a {d}aš-im₂-babbar-me-en ki šag₄-ge pad₃-da-ŋu₁₀ e₂-mud-kur-ra-ŋu₁₀ ab₂-ŋu₁₀ ba-ši-in-lu lugal tur₃ kug-ga ab₂-zu me-a mu-u₈-lu šul mu₆-sub₃ nun-na šag₄-tum₂-ma barag ša-mu-un-du₃ eš₃-e urim₂{ki}-ŋu₁₀-še₃ {ŋeš}ŋišnimbar nam-mu₂ kur dilmun{ki} na-nam ŋiš-gi kug-bi-a ab₂-ŋu₁₀ ba-ši-in-lu dumu-saŋ {d}en-lil₂-la₂ uŋ₃ me-a mu-u₈-lu šul mu₆-sub₃ nun-na šag₄-tum₂-ma barag ša-mu-un-du₃ eš₃-e urim₂{ki}-ŋu₁₀-še₃ {ŋeš}ŋišnimbar nam-mu₂ kur dilmun{ki} na-nam ŋiš-gi kug-bi-a ab₂-ŋu₁₀ ba-ši-in-lu 
