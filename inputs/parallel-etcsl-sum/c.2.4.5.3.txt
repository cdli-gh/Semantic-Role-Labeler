an ki su₃-ra₂-aŋ₂ bi₂-mu₂-mu₂ nun zid ib-ta-e₃-a {d}suen kur gal-e en nun-še₃ tud-da  gaba-ŋal₂ an ki-a lugal-bi na-nam en {d}aš-im₂-babbar su₃-ra₂-aŋ₂ bi₂-mu₂-mu₂ {d}suen su₃-ra₂-aŋ₂ bi₂-mu₂-mu₂ {d}X su₃-ra₂-aŋ₂ bi₂-mu₂-mu₂ diŋir ud-da su₃-ra₂-aŋ₂ bi₂-mu₂-mu₂ gaba-ŋal₂ an ki-a lugal-bi na-nam an sikil-la ki-še₃ pa am₃-e₃ eš-bar an-na-kam sa₂ gal mu-un-ŋa₂-ŋa₂ temen si sa₂-a me šar₂ mi-ni-in-ed₂-e šul nun-še₃ il₂-la {d}i-bi-{d}suen-ŋu₁₀ bal su₃-ud nam-he₂-a im-ma-ni-in-pad₃-de₃ 
en {d}aš-im₂-babbar ki-še₃ pa am₃-e₃ eš-bar an-na-kam sa₂ gal mu-un-ŋa₂-ŋa₂ temen si sa₂-a me šar₂ mi-ni-in-ed₂-e šul nun-še₃ il₂-la {d}i-bi-{d}suen-ŋu₁₀ bal su₃-ud nam-he₂-a im-ma-ni-in-pad₃-da ki nim-ma kur-zag-še₃ gal-bi mu-ni-ib-e₃ me kug-bi šen-am₃ ŋiš-hur nam-mi-ni-in-du₇ niŋ₂-nam še-er-ka-an-ba igi su₃-ud mi-ni-in-il₂ aga du₇ me ud su₃-ra₂ dug₄-ga nu-kam₃-me-de₃ {d}i-bi-{d}suen-ŋu₁₀-ur₂ til₃ ša-mu-e-da-ab-su₃-ud-de₃ en {d}aš-im₂-babbar gal-bi mu-ni-ib-e₃ me kug-bi šen-am₃ ŋiš-hur nam-mi-ni-in-du₇ niŋ₂-nam še-er-ka-an-ba igi su₃-ud mi-ni-in-il₂ aga du₇ me ud su₃-ra₂ dug₄-ga nu-kam₃-me-de₃ {d}i-bi-{d}suen-ŋu₁₀-ur₂ til₃ ša-mu-e-da-ab-su₃-ud-de₃ en ŋiš-nu₁₁ an ki un₃-e ŋiš-he₂-a me-te daŋal DU-bi me šar₂-bi mi-ni-ib-si aŋ₂ {d}i-bi₂-{d}suen-ŋu₁₀ en {d}aš-im₂-babbar men-bi un₃-e ŋiš-he₂-a daŋal DU-bi me šar₂-bi {d}i-bi₂-₃₀-ŋu₁₀ 
an-ne₂ ud dug₃ kug aga zid me ud su₃-ra₂ ŋidru nam-lugal-la {d}en-lil₂-le ki aŋ₂ nam-en nam mu-un-tar nam-ur-saŋ ba-tud pa e₃ am₃-mi-ni-mah {d}en-ki-ke₄ nam-he₂ ud giri₁₇-zal mu₂-mu₂ {id₂}idigna {id₂}buranun-na a-u₃-ba daŋal {d}nin-tur₅ numun i-i saŋ zi-ŋal₂ u₃-tud iri a₂-dam uŋ₃ lu-a ni₂-bi-a {d}nanna ud zu₂ keše₂ ŋiš-hur gen₆-ne₂ itid zal-le mu da-ri₂ ud ki-še₃ saŋ-kal nam-nun-na {d}i-bi₂-₃₀-ŋu₁₀ sig nim zag an ki e-ne-er ni₂ {d}i-bi₂-₃₀ a₂ mah kalag-ga nam-ur-saŋ-ŋa₂ nam-šul-la zag dib kur-re ŋiri₃ saga₁₁ di eš-bar-e kiŋ₂-ŋa₂ uŋ₃-e ŋalga šum₂-mu {d}utu niŋ₂-si-sa₂ niŋ₂-du₇-e bi₂-in-DU nin zid {d}nin-irigal ama kul-ab{ki}-a-ke₄ nam-šita a-ra-zu mah ud ki-bi šu nin mu mah zi su₃-ud-ŋal₂ 
šul {d}suen-na saŋ-eš₂ mu-ni-in-rig₇ lugal an-na-ra 
un₃-na su₃-ra₂-aŋ₂-bi na-nam ŋiš-he₂-a su₃-ra₂-aŋ₂-bi na-nam {d}i-bi₂-₃₀-ŋu₁₀ bal su₃-ra₂ mu nam-he₂ til₃ ša-mu-e-da-ab-sud-de₃ 
