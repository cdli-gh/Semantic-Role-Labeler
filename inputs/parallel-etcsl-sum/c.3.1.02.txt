{m}arad₂-ŋu₁₀-ra u₃-na-a-dug₄ {m}{d}šul-gi lugal-zu na-ab-be₂-a 
lu₂ in-ši-gi₄-in-na-zu lu₂ šul-a-zu in-nu-u₃ šu-zu-ta-am₃ a₂ aŋ₂-ŋa₂ šu la-ba-ra-ab-teŋ₃-ŋe₂₆-e a-na-aš-am₃ niŋ₂ a-na an-ga-am₃ bi₂-in-ak-a-ni ur₅ i₃-me-a nu-e-zu 
ŋe₂₆-e niŋ₂ ŋe₂₆-e-gin₇-nam ma-da gen₆-ne₂-de₃ uŋ₃ si sa₂-sa₂-e-de₃ gu₃ teš₂-a sig₁₀-ge₅-de₃ iri{ki} ma-da ud teŋ₃-ŋe₂₆-de₃-en-na-zu umuš-bi zu-zu-a lu₂ gal-gal-be₂-ne inim-bi zu-a za-pa-aŋ₂-ŋu₁₀ kur-kur-ra he₂-ri a₂ kalag-ga a₂ nam-ur-saŋ-ŋa₂-ŋu₁₀ kur-kur-ra he₂-en-šub-šub u₁₈-lu-ŋu₁₀ kalam-ma he₂-eb-dul edin-na lib₄-lib₄ a-šag₄-ga u₂-gu de₂-ni-ib en-na a-pi-il-la-ša gal-zu unken-na-ŋu₁₀ sa₂ an-ne-en igi-zu e₃-ni-ib igi-zu he₂-en-ši-kur₉ 
a₂-še₃ mu-e-da-a-aŋ₂ a-na-aš-am₃ ŋa₂-a-gin₇-nam nu-un-ak 
tukum-bi gal-zu unken-na-ŋu₁₀ ŋa₂-a-gin₇-nam nu-ub-gur₄-re {ŋeš}gu-za barag {tug₂}šutur-e ri-a nu-ub-tuš {ŋeš}ŋiri₃-gub kug-sig₁₇-ka ŋiri₃-ni nu-ub-ŋar ensi₂ nam-ensi₂-ta lu₂-ŋarza₂ ŋarza₂-ta ni₂-te-ni₂-te-a li-bi₂-in-ŋar u₃ nu-ub-ta-gub-bu lu₂ nu-un-gaz igi nu-un-hul lu₂ igi bar-ra-ka-ni lu₂-al li-bi₂-dirig a-na-gin₇-nam ma-da ib₂-gen₆-ne₂ 
tukum-bi ki um-mu-e-a-aŋ₂ šag₄-zu šag₄ zu₂ keše₂ ba-ra-na-ŋa₂-ŋa₂ 
i₃-gur₄-re-en aga-us₂-zu nu-e-zu nam-lu₂-u₁₈-lu-bi u₃ nam-ur-saŋ-ni igi-zu bi₂-in-zu 
tukum-bi ama-a-tud-ŋu₁₀ za-e-me-en igi ₂-na-zu-ne-ne im sar-ra gu₃ he₂-em-ta-de₂-de₂-e gu₃ teš₂-a sig₁₀-ge₅-NE-en-ze₂-en suhuš ma-da gen₆-ne₂-eb-ze₂-en a-ma-ru-kam 
