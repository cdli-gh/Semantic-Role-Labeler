lugal-ŋu₁₀-ra u₃-na-a-dug₄ {m}arad₂-ŋu₁₀ arad₂-zu na-ab-be₂-a 
kur su-bir₄{ki}-še₃ har-ra-an kaskal-la si sa₂-sa₂-e-ra gun₂ ma-da ge-en-gen₆-ne₂-de₃ a-ra₂ ma-da zu-zu-de₃ ugu a-pi-il-la-ša gal-zu unken-na-še₃ ad gi₄-gi₄-de₃ gu₃ teš₂-a sig₁₀-ge₅-de₃ ud-da-ka-ne-ne-a he₂-em-tum₃ a₂-še₃ mu-e-da-a-aŋ₂ 
kan₄ e₂-gal-la-še₃ ŋen-a-ŋu₁₀-ne silim-ma lugal-ŋa₂-ke₄ en₃ li-bi₂-in-tar dur₂ na-ma-ta-an-zig₃ ki-a nu-ub-za ba-an-da-mud-de₃-en 
teŋ₃-ŋe₂₆-e-da-ŋu₁₀-ne e₂ kaskal-la-zu ga-rig₂-ak {urud}šukur kug-sig₁₇ kug-babbar {na₄}gug {na₄}za-gin₃ ŋar-ra-ta a-ab-du₃-du₃-a ₃₀ sar-am₃ i-ib₂-KU kug-sig₁₇ {na₄}za-gin₃-na mi₂ zid-de₃-eš im-me {ŋeš}gu-za barag {tug₂}šutur-e ri-a i-ib₂-tuš {ŋeš}ŋiri₃-gub kug-sig₁₇-ka ŋiri₃-ni i-ib₂-ŋar ŋiri₃-ni na-ma-ta-an-kur₂ 
aga-us₂ saŋ-ŋa₂-na ₅ li-mu-um-ta-am₃ zid-da gab₂-bu-na ib₂-ta-an-gub-bu-uš ₆ gud niga ₆₀ udu niga niŋ₂-zu₂-gub-še₃ in-ŋar šu-luh lugal-ŋa₂-ke₄ sa₂ bi₂-in-dug₄ 
kan₄-na en₃ tar-tar-ra-a-ba lu₂ na-ma-ši-in-kur₉-re-en ku₄-ku₄-da-ŋu₁₀-ne {ŋeš}gu-za gar₃-ba kug-sig₁₇ huš-a ŋar-ra lu₂ ma-an-de₆ tuš-a ma-an-dug₄ a₂ aŋ₂-ŋa₂ lugal-ŋa₂-ke₄ i₃-gub-be₂-en nu-tuš-u₃-de₃-en bi₂-dug₄ 
₂ gud niga ₂₀ udu niga {ŋeš}banšur-ŋu₁₀ lu₂ ma-an-sa₂ nu-kar₂-kar₂-de₃ aga-us₂ lugal-ŋa₂-ke₄ {ŋeš}banšur-ŋu₁₀ in-bal-a-še₃ ni₂ ba-da-te su ba-da-zig₃ 
itid ezen-{d}nin-a-zu ud ₁₅-kam-ma-ta lugal-ŋu₁₀ a₂-še mu-e-da-a-a-aŋ₂ itid u₅-bi₂-gu₇ ud ₁-kam-ma-X lu₂-kaš₄-e mu-ši-gi₄-in ud MAŠ-am₃ ba-te lugal-ŋu₁₀ he₂-en-zu 
