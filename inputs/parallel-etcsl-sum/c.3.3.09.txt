{d}en-lil₂-mas-su dimma ad gi₄ sag₉ ka lal₃ inim gun₃-gun₃-ra u₃-na-a-dug₄ dumu diŋir-ra-ni-ir gub-ba a-a ama-ni ni₂ teŋ₃-ŋe₂₆-e-ra u₃-na-de₃-tah {d}alad {d}lamma diŋir kal-la-ŋu₁₀ ulutim₂ alan zil₂-zil₂-i me-te nam-dub-sar-ra ur-saŋ šag₄-tam-e-ne he₂-du₇ e₂-gal-la a₂ aŋ₂ ki-bi gi₄ šag₄ lugal-la-na dug₃-dug₃-ge-ra u₃-na-de₃-peš {m}lugal-nesaŋ-e nu-eš₃ {d}en-lil₂-la₂ lu₂ zu₂ li₉ lugal-la dumu {d}en-lil₂-al-sag₉ um-mi-a nibru{ki}-a ad-da-zu na-ab-be₂-a 
ud uru₁₆-na-zu ba-hu-hu-bu-uš-en šag₄-ŋu₁₀ mu-da-šub enmen₂ šaŋar-ŋu₁₀ ba-tur nam-zu ib₂-gu₇-en i-si-iš-zu ib₂-sig₉-ge-en mah-zu ib₂-sur-re-en bar saŋ₅-zu ib₂-til-en lib bar ak-ŋu₁₀-ta šu ba-dag ŋeštug₂ šag₄-ŋu₁₀-ta lul ba-ŋar 
ni₂ te-te-ŋu₁₀-ta šag₄-ŋu₁₀ uš₂ lugud ba-si en₃ tar-tar-re-de₃ zi ba-ir ki nam tar-ra-še₃ nu-ub-da-ŋen-na-aš dug₄-ga {d}en-lil₂-la₂-ta muš₃-me-zu igi he₂-bi₂-ib₂-du₈ 
