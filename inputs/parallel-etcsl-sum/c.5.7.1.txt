nam-zid-tar-ra {d}en-lil₂ mu-zal-le inim in-na-an-dug₄ me-ta-am₃ nam-zid-tar-ra e₂ {d}en-lil₂-la₂-ta bal gub-ba-ŋu₁₀ bi₂-silim-ma-am₃ ki gudug-e-ne-ka udu-bi-da i₃-gub-bu-nam e₂-ŋu₁₀-še₃ al-du-un nam-mu-un-gub-be₂-en ŋiri₃-ŋu₁₀ ud tab₂-tab₂ a-ba-am₃ za-e-me-en lu₂ en₃ mu-e-ši-tar-re-en 
ŋe₂₆-e {d}en-lil₂-me-en {d}en-lil₂-le igi-ni mu-ni-in-gi₄ uga{mušen}-aš u₃-mu-ni-in-kur₉ gu₃ al-de₂-de₂-e uga{mušen} nu-me-en {d}en-lil₂-me-en nam mu-tar-ra ŋe₂₆-e {d}en-lil₂-me-en a-gin₇ bi₂-zu 
ud en-me-šar₂-ra šeš ad-da-zu LU₂×KAR₂-da-a nam-{d}en-lil₂ ba-e-de₆-a ud-de₃ en-gin₇ nam ga-zu-e-še 
kug he₂-tuku za he₂-tuku gud he₂-tuku udu he₂-tuku ud nam-lu₂-u₁₈-lu al-ku-nu niŋ₂-tuku-zu me-še₃ e-tum₃-ma {d}en-lil₂-me-en nam mu-tar-ra a-ba-am₃ mu-zu 
nam-zid-tar-ra mu-ŋu₁₀-um mu-zu-gin₇ nam-zu he₂-tar-re e₂ lugal-za-ka e₃-a ibila-zu e₂-ŋa₂ si sa₂-e he₂-en-dib-dib-be₂-ne 
