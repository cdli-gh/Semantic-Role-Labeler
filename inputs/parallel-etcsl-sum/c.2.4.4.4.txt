ur-saŋ ul gal-le-eš nir gaba-ŋal₂ zag piriŋ ul sig₇-ga {d}nin-urta mar-uru₅ ug gal šen-šen-na ru-ru-gu₂ a₂-ŋal₂ uŋ₃ erim₂ uru₂ gul-lu a₂-dam sahar-re-eš gi₄ {d}nin-urta am gal gud-si-AŠ bad₃ gal ŠU.KAD₄-ŠU.KAD₄-e 
a-ma-ru ki-bal-še₃ hu-luh-ha gaba-šu-ŋar nu-tuku {d}nin-urta i-lim u₅ su niŋ₂-ŋir₂ ud ŋar lugal {d}šu-{d}suen uŋ₃ daŋal-la mu-ni e₂-šu-me-ša₄ ki-tuš kug igi-šu-galam ki nam tar-re-za kisal mah-ba gud gal udu gal-e si um-ma-ni-sa₂ KI.LUGAL.GUB kug-ba šu ha-ra-ni-in-mu₂-mu₂ {d}šu-{d}suen-na šu ha-ra-ni-in-mu₂-mu₂ {d}nin-urta til₃ ud su₃-ra₂-ka {d}šu-{d}suen-na til₃ ud su₃-ra₂-ka gu₂ 
a₂-ni sud-sud  {d}nin-urta dumu-saŋ {d}en-lil₂-la₂ su-lim-ma gu₂-e me ŋar  
šu nu-te si gal-a-ni huš-am₃ an-ur₂ {d}nin-urta kalag-ga uₓ-a mah {d}nin-lil₂-le tud-da i-lim u₅ {d}šu-{d}suen {d}en-lil₂-še₃ ŋal₂-la {d}nin-urta bad₃ gal-a-ni he₂-me-en igi dug₃ hu-mu-ni-du₈ {d}šu-{d}suen bad₃ gal-a-ni he₂-me-en igi dug₃ hu-mu-ni-du₈ 
tir galam-ma kur-šag₄-še₃ dub₃ bar-re {d}nin-urta ulu₃ mah ki-bal-a kuš₇ lu₂-ra su-su sa₂-ŋar me e₂-kur-ra šu du₇ ŋiškim-til₃ a-a-na {d}nin-urta tir galam-ma kur-šag₄-še₃ dub₃ bar-re {d}nin-urta ulu₃ mah ki-bal-a kuš₇ lu₂-ra su-su sa₂-ŋar me e₂-kur-ra šu du₇ ŋiškim-til₃ a-a-na lugal-ŋu₁₀ a₂ mah {d}en-lil₂-la₂ kur šu-ni nu-e₃ {d}šu-{d}suen a₂ mah šum₂-ma a-a {d}en-lil₂-la₂-ra {d}nin-urta me₃ šen-šen-na šar₂ ša-mu-na-an-gul-e {d}nin-urta a₂ mah {d}en-lil₂-la kur šu-ni nu-e₃ {d}šu-{d}suen a₂ mah šum₂-ma a-a {d}en-lil₂-la₂-ra {d}nin-urta me₃ šen-šen-na šar₂ ša-mu-na-an-gul-e 
lugal-ŋu₁₀ me ul dili ša-ba-ak kiŋ₂ gal-le-eš rib-ba {d}nin-urta u₂-sa₁₁-an sig₇-ga kalam-ma ni₂ ru-ru-gu₂ {d}uraš kug-gin₇ ušum su-lim-ma izi-ŋar huš il₂-il₂-i {d}nin-urta me ul dili ša-ba-ak kiŋ₂ gal-le-eš rib-ba {d}nin-urta u₂-sa₁₁-an sig₇-ga kalam-ma ni₂ ru-ru-gu₂ {d}uraš kug-gin₇ ušum su-lim-ma izi-ŋar huš il₂-il₂-i lugal-ŋu₁₀ mah-di ur-saŋ gal ne-ni-da nir-ŋal₂ {d}šu-{d}suen ŋiškim hu-mu-un-til₃-en en {d}nin-urta-ra lugal {d}en-lil₂-le ma-ra-an-šum₂-ma-a maškim-zu he₂-a {d}nin-urta mah-di ur-saŋ gal ne-ni-da nir-ŋal₂ {d}šu-{d}suen ŋiškim hu-mu-un-til₃-en en {d}nin-urta-ra lugal {d}en-lil₂-le ma-ra-an-šum₂-ma-a maškim-zu he₂-a {na₄}nir₇-a kug su-lim-ma kiŋ₂ gal-le-eš rib-ba a₂ mah-za im-mi-in-DU mu-zu im-mi-in-sar ul-še₃ nam-til₃-la-ni en-nu-uŋ₃ ši-im-X-ak {d}šu-{d}suen-na kug su-lim-ma kiŋ₂ gal-le-eš rib-ba a₂ mah-za im-mi-in-DU mu-zu im-mi-in-sar ul-še₃ nam-til₃-la-ni en-nu-uŋ₃ ši-im-X-ak 
