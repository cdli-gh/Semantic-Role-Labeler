{d}iš-bi-er₃-ra-ra u₃-na-a-dug₄ {d}i-bi₂-{d}suen lugal-zu na-ab-be₂-a 
en-na {d}en-lil₂ lugal-ŋu₁₀ me-še₃ i-im-ŋen-ne-en za-e ur₅-gin₇ ka i₃-bal-e ud-da {d}en-lil₂-le ŋa₂-a-ra hul ba-an-gig dumu-ni {d}suen-na-ra hul ba-an-gig urim₂{ki} lu₂-kur₂-ra bi₂-in-šum₂-mu ki šag₄-ba nu-me-a lu₂-kur₂ im-zig₃-ge kur-kur im-suh₃-suh₃ ud {d}en-lil₂-le dumu-ni {d}suen-na-ra im-me-gur za-e inim-zu ŋiškim im-ma-an-tuku 
₂₀ gun₂ kug-babbar še sa₁₀-e-de₃ šu ba-e-ti ₂ še gur-ta-am₃ kug-babbar ₁ giŋ₄-e bi₂-in-sa₁₀-sa₁₀-e ŋa₂-a-ra ₁ še gur-ta-am₃ za-e mu-un-gen₆ 
puzur₄-{d}nu-muš-da šagina bad₃ igi-hur-saŋ-ŋa₂ mar-tu lu₂-kur₂-ra šag₄ kalam-ma-ŋu₁₀-še₃ a-gin₇ im-da-an-kur₉-re-en en-na {ŋeš}tukul sag₃-ge-de₃ nam-mu-e-ši-in-gi lu₂ saŋ-du nu-tuku kalam-ma i₃-ŋal₂-la a-gin₇ mar-tu-e an-ta nam-mu-ši-in-gi 
