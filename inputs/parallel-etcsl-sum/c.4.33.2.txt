am huš gal du₇-du₇ gi-izi-la₂ am gal {d}en-ki-ke₄ u₃-na gub-bu abzu ki sikil-ta e₃-a {d}gibil₆ e₂-gal unu₂ ni₂ gal gur₃-ru-na muš₃ {d}nun-bar-an-na šu ŋar huš gi-izi-la₂ gal abzu-ta e₃-a me nun-na saŋ il₂ 
{ŋeš}erin {ŋeš}šu-ur₂-men₅ {ŋeš}za-ba-lum {ŋeš}taškarin siki babbar siki gig₂ ŋiš-kin₂ babbar ŋiš-kin₂ gig₂ {ŋeš}hašhur še-er-gum {ŋeš}peš₃ še-er-gum gid₂-da la₂-a a₂ tarah maš₂ hur-saŋ-ŋa₂ i₃ tur₃ amaš kug-ta de₂-a {im}šu-rin-na-ta gi-izi-la₂-ta na de₅-ga gi im-ma-ra-keše₂ izi im-ma-ra-la₂ im-ta-DU.DU im-ta-du₇-du₇ 
{d}ku₃-su₁₃ mu-un-kug gir₄ mu-un-sikil im-mi-in-si na de₅ sig₉-ga gud šar₂ udu šar₂-da {d}ku₃-su₁₃ gir₄ gal-e he₂-em-ma-da-an-ku₄-ku₄ gud šar₂ ninda šar₂-da {d}ku₃-su₁₃ gir₄ gal-e he₂-em-ma-da-ku₄-ku₄ 
nam-tar nam-he₂ ŋiš nam-tar ŋiš nam-he₂ gi nam-tar gi nam-he₂ tur₃ kug ba-ra-ab-du₇ siki sila₄ sig₇-ga-ta siki maš₂ sig₇-ga-ta {d}gibil₆ saŋ a₂ zid-da saŋ an-še₃ il₂-la-a-ta ubur kug an-na-ta a šu im-ta-dab₅ 
a-bi an im-kug ki im-sikil gud tur₃-bi-a mi-ni-in-sikil udu amaš-bi-a mi-ni-in-sikil {d}utu an-ur₂-ra mi-ni-in-sikil {d}nanna an-pa-a mi-ni-in-sikil sag₉-ga e₂-a he₂-em-ta-dadag he₂-em-ta-dadag 
nun abzu kug-ga e₂ sila kug-ga eridug{ki}-ta en {d}ku₃-su₁₃ za₃-mi₂ 
