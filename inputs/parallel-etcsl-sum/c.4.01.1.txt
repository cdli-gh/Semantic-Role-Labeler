gibil-la inim mah id₂-lu₂-ru-gu₂ a-ra₂ mah mu-še₃ mu-ri-in-sa₄ lu₂ zid kug-sig₁₇ mu-un-dadag-ge-en lu₂-erim₂-e ud za-ha-al-e ba-ab-šum₂-mu-un 
umuš ŋalga dim₂-ma ga zid-de₃-eš gu₇-a e-ne ad gal dug₄-dug₄ gal-zu mah dumu-saŋ {d}en-ki-ke₄ u₃-tud kilib-ba-bi mu-e-šum₂-mu {d}asar-lu₂-hi ŋeštug₂ bad a-a-ni-gin₇ gal-zu igi-ŋal₂-tuku niŋ₂-nam buru₃-buru₃-e e-ne-ra niŋ₂-nam nir-ŋal₂ dumu abzu ŋeštug₂ kug šu du₇ {d}marduk ŋalga tum₂ alan mah an ki-a me niŋ₂-nam-ma igi zu-zu 
dumu ŋeštug₂ daŋal šu du₇ a-ra₂ si gal gi hal-hal-la-ke₄ {d}asar-lu₂-hi uru₅ mah nam gal tar-re šu bar a-ra₂ niŋ₂-nam nu-zu-zu an gal an ki-še₃ me ba-a mu₇-mu₇ mu-e-šub-eš diŋir igi sag₉ igi ni₁₀-ni₁₀ nam-lu₂-ulu₃ ulutim₂ hi-li sud tibira gal-an-zu kiŋ₂ gal-le ak ad gal di-kud eš₃ mah-a inim-ma nu-kam₃-me a-ra₂-ni mah šir₃-ra-ni ga-am₃-ed₃ mu-ni pa ga-am₃-e₃ 
saŋ gun₃-gun₃-nu abzu sukkal-mah eridug{ki}-ga {d}asar-lu₂-hi nir-ŋal₂ enkum ninkum abgal abrig₂ MUNUS.LAGAR.BAD MUNUS.LAGAR.ME ka kug ba-a-zu igi-bi hu-mu-un-ši-ŋal₂ ud šu₂-uš-e e₃-bi za-ra hu-mu-ra-an-sig₁₀-ga₁₄ šu sikil ŋiri₃ sikil niŋ₂-nam kug-ku₃-ug šu-luh dadag-ga nam-šita₄ e₂-abzu zu₂ keše₂-bi za-e-me-en 
kuara{ki} iri ki aŋ₂ šag₄-ge pad₃-da-zu hul₂-la hu-mu-u₈-da-an-tuš {d}asar-lu₂-hi nun šag₄ daŋal mu-še₃ mu-ri-in-sa₄ muš₂-bi-še₃ bi₂-in-ak nam-nin-e 
