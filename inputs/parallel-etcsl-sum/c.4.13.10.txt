en giri₁₇-zal an-na he₂-du₇ {d}nanna si-un₃-na muš₃ me-lem₄ sud-sud lugal ud še-er-zid men urim₂{ki}-ma {d}nanna ud še-er-zid men urim₂{ki}-ma 
piriŋ gal an kug-ga dumu-saŋ {d}en-lil₂-la₂ a alim ki aŋ₂ diŋir-re-e-ne ne gal kalam-ma ni₂ ri-a aga zid ŋidru mul-mul kur un₃-na gun₃-a {d}en-lil₂-la₂ me nun-e si-a nibru{ki} šag₄-ga en₃ tar-re gal-zu šum₂-mu gal  niŋ₂ ba₉-ra₂   su₃-ra₂ 
u₃-na du₇-a a₂ nu-kuš₂-u₃-de₃ an-na uraš-a mu-un-TU niŋin₂-na-bi a₂ nun aŋ₂-e gud-gin₇ e₂ suhuš gub-bu-gin₇ id₂ nun tur-ni igi kar₂-kar₂-de₃ piriŋ lu₂-erim₂-e inim kur₂ di-de₃ ki ku₁₀-ku₁₀ an-usanₓ sud-sud-da šul {d}suen iti₆ niŋ₂ giri₁₇-zal uŋ₃-e u₆ mu-e 
u₈-e sila₄-bi mi₂ dug₃ im-me ud₅-de₃ maš₂-bi mi₂ i-ri im-me šul-e nitalam-ni e-ne su₃-ud mu-un-da-e {d}suen-e {d}nin-gal sag₉-ga-da šag₄ mu-da-ab-kuš₂-u₃ za₃-mi₂ dug₄-ga šul {d}suen-na a-a {d}nanna-kam 
