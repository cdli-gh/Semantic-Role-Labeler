lu-bi-ŋu₁₀ lu-bi-ŋu₁₀ lu-bi-ŋu₁₀ la-bi-ŋu₁₀ la-bi-ŋu₁₀ lal₃ ama ugu-na-ŋu₁₀ ŋeštin duru₅-ŋu₁₀ lal₃ ku₇-ku₇-ŋu₁₀ ka lal₃ ama-na-ŋu₁₀ 
igi-za igi du₈-ru-na-bi ma-dug₃ ŋen nin₉ ki aŋ₂-ŋu₁₀ ka-za gu₃ di-di-bi ma-dug₃ ka lal₃ ama-na-ŋu₁₀ nundum-za ne su-ub-bi ma-dug₃ ŋen nin₉ ki aŋ₂-ŋu₁₀ 
nin₉-ŋu₁₀ še-za kaš-bi in-dug₃ ka lal₃ ama-na-ŋu₁₀ bappir-za gu₂-me-ze₂-bi in-dug₃ ŋen nin₉ ki aŋ₂-ŋu₁₀ e₂-a la-la-zu ka lal₃ ama-na-ŋu₁₀ nin₉-ŋu₁₀ la-la-zu ki aŋ₂-ŋu₁₀ e₂-zu {e₂}šutum ak ka lal₃ ama-na-ŋu₁₀ za-e dumu lugal-la 
mu-un-til₃-le-na mu-un-til₃-le-na na-aŋ₂-erim₂ ma-kud-de₃-en šeš uru₂ bar-ra mu-un-til₃-le-nam na-aŋ₂-erim₂ ma-kud-de₃-en lu₂-kur₂-ra šu nu-mu-ni-in-dug₄-ga na-aŋ₂-erim₂ ma-kud-de₃-en lu₂-kur₂-ra saŋ na-aŋ₂-erim₂ ma-kud-de₃-en 
{tug₂}aŋ₂-lam₂ sal-la ma-il₂-la-a-ŋu₁₀ ki-ig-ga aŋ₂-ŋu₁₀ mu-lu ša₃-ab-ŋa₂ na-aŋ₂-erim₂-ma du₅-mu-ra-an-mar-mar šeš i-bi₂ sag₉-sag₉-ŋu₁₀ šeš-ŋu₁₀ na-aŋ₂-erim₂-ma du₅-mu-ra-an-mar-mar šeš i-bi₂ sag₉-sag₉-ŋu₁₀ 
šu zid-da-zu gal₄-la-ŋa₂ de₃-em-mar gab₂-bu-zu saŋ-ŋu₁₀-uš im-ši-ri ka-zu ka-ŋa₂ um-me-te šu-um-du-um-ŋu₁₀ ka-za u₃-ba-e-ni-dab₅ za-e ur₅-ta na-aŋ₂-erim₂ ma-kud-de₃-en ur₅-ra-am₃ mu munus-e-ne-kam šeš i-bi₂ sag₉-sag₉-ŋu₁₀ 
ul gur₃-ru-ŋu₁₀ ul gur₃-ru-ŋu₁₀ hi-li-zu ze₂-ba-am₃ {ŋeš}kiri₆ {ŋeš}hašhur-a ul gur₃-ru-ŋu₁₀ hi-li-zu ze₂-ba-am₃ {ŋeš}kiri₆ {ŋeš}meš₃-a gurun il₂-la-ŋu₁₀ hi-li-zu ze₂-ba-am₃ du₅-mu-zid-abzu ni₂-te-na-ŋu₁₀ hi-li-zu ze₂-ba-am₃ dim₃ kug-ga-ŋu₁₀ dim₃ kug-ga-ŋu₁₀ hi-li-zu ze₂-ba-am₃ dim₃ ŋiš-nu₁₁-gal suh za-gin₃ keše₂ hi-li-zu ze₂-ba-am₃ 
