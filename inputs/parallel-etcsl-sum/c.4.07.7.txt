di-da-ŋu₁₀-ne di-da-ŋu₁₀-ne ga-ša-an er₉-ra mu-lu₂ u₃-X-še₃ mu-lu u₃-NE ga-ša-an-ŋen abzu-še₃ di-da-ŋu₁₀-ne ga-ša-an-an-na-ŋen abzu-še₃ di-da-ŋu₁₀-ne abzu e₂-nun-še₃ di-da-ŋu₁₀-ne uru₂-ze₂-eb{ki} ze₂-eb-še₃ di-da-ŋu₁₀-ne e₂-engur-ra-še₃ di-da-ŋu₁₀-ne e₂-an-na e₂ {d}mu-ul-lil₂-la₂-še₃ di-da-ŋu₁₀-ne šag₄-ge a ru-še₃ di-da-ŋu₁₀-ne bur gal-gal an-ne₂ sug₂-ga-še₃ di-da-ŋu₁₀-ne bur sikil-e aŋ₂-ŋa₂-še₃ di-da-ŋu₁₀-ne a a zid-de₃ šu e₃-ba-še₃ di-da-ŋu₁₀-ne u₃-mu-un {d}am-an-ki šu e₃-ba-še₃ di-da-ŋu₁₀-ne {d}dam-gal-nun-na šu e₃-ba-še₃ di-da-ŋu₁₀-ne {d}asar-lu₂-hi šu e-ba-še₃ di-da-ŋu₁₀-ne ur mu-da-ri piriŋ mu-da-ri {ŋeš}taškarin mu-da-ri {ŋeš}ha-lu-ub₂ mu-da-ri ga-ša-an-an-na-ŋen tur-tur-e šu i-im-ti e-re₇-da-ŋu₁₀-ne e-re₇-da-ŋu₁₀-ne 
a e₃ me-e ŋen-na a e₃ me-e ŋen-na ga-ša-an-ŋen ambar-ra di-da-ŋu₁₀-ne ambar-ra me-e ŋen-na ka me₃-ka di-da-ŋu₁₀-ne ud zalag-zalag e₃-a-bi ŋen-na igi me₃-ka di-da-ŋu₁₀-ne ud zalag-zalag e₃-a-bi ŋen-na eŋer me₃-ka us₂-sa-ŋu₁₀-ne aŋ₂-hul-bi ze₂-še₃ ŋen-na e₂ {d}mu-ul-lil₂-la₂ kur₉-ra-ŋu₁₀-ne munus kur-ra dirig-ga-bi ŋen-na kur-kur-ra inim me-ri ba-ni-in-ne mu-ud-da-na-ŋu₁₀ igi-ŋa₂ ba-e-tuš e₂ diŋir-diŋir-re-ne a-da-min₃ mu-un-de₃-ne {d}utu-de₃ {d}nanna-de₃ a-da-min₃ mu-de₃-ne {d}sud₃ a-ab-sikil-la₂ kug-bi-ta a-da-min₃ mu-de₃-ne 
id₂-de₃ id₂-de₃ id₂ dirig-gin₇ dam-gin₇ ze₂-eb uru₂-gin₇ ze₂-eb ur₅-gin₇ ze₂-eb nu-ŋal₂ id₂-de₃ id₂ nun-e id₂ dirig-gin₇ id₂-de₃ {id₂}buranun-na id₂ dirig-gin₇ {id₂}buranun-na-ke₄ id₂ dirig-gin₇  mu-lu da ze₂-eb uru₂-gin₇ ze₂-eb ur₅-gin₇ ze₂-eb nu-ŋal₂ {d}am-an-ki am iri-ze₂-ba im-da-ŋen-na-gin₇ ama e₂-mah-a {d}dam-gal-nun-na im-da-ŋen-na-gin₇ {d}asar-lu₂-hi dumu uru₂-ze₂-ba im-da-ŋen-na-gin₇ {d}mu-ul-lil₂-le mu-un-gu₇-a-gin₇ mu-un-naŋ-a-gin₇ dib-gin₇ ze₂-eb uru₂-gin₇ ze₂-eb ur₅-gin₇ ze₂-eb nu-ŋal₂ 
ne-en šag₄-ŋu₁₀ ba-ma-al a zid-de₃ šu e-ba-še₃ a lu₂ zid-de₃ šu bi₂-in-e₃-ba-a-še₃ mu-lu-bi e₂ šag₄-ga mu-nu₂ gi-rin-NE bi₂-in-ak 
e₂-an-na-ka gada la₂-e na ba-e-na-aŋ₂ u₃-mu-un-ra a mu-un-ma-al mu-na-ab-be₂-ne ninda mu-un-ma-al mu-un-na-ab-be₂-ne e₂-gal-la im-te-en mu-un-na-ab-be₂-ne {d}dumu-zid e₂-e-am₃ ki-am₃ dadag-ga ama {d}inana ama {d}inana du₆-zu du-zu ama {d}inana {d}inana an-na tug₂-zu tug₂-zu tug₂ gig₂-zu tug₂ babbar-zu mu-lu e₂-a ŋen-na-ŋu₁₀ te-e-am₃ i-lu te-am₃ ad ša₄ ša₃-ba me-e-bi te-am₃ me ba-tuš-u₃-ne ki-bi te-am₃ ki am₃-gub-bu-ne am₃-mi-in-gub-bu-ne am₃-mi-in-gub-bu-ne {d}mu-ul-lil₂ ki-ur₃-ra am₃-mi-in-gub-bu-ne 
am igi ka-na-aŋ₂-ŋa₂ mu-lu₂-bi de₃-en-til₃ aŋ₂ ni₂-bi aŋ₂ ni₂-bi de₃-ak lu₂-bi agrun-na inim si sa₂ de₃-bi₂-in-ak a-ga e₂-gal-la₂-ka inim si sa₂ en-na 
in-nin₉ ubur-zu gan₂-ne₂-zu he₂-a {d}inana ubur-zu gan₂-ne₂-zu he₂-a gan₂-ne₂ daŋal-e gu de₂-a-zu gan₂-ne₂ daŋal-e še de₂-a-zu a bal-am₃-ta mu-lu₂ ŋar-am₃-ta a bal-bal-am₃-ta mu-lu₂ ŋar-ŋar-am₃-ta mu-lu dug₄-ga-ra ne-en ga-ra-na₈-na₈ 
