nin ni₂ guru₃ mah zu an ki nam-nir-ra šu du₇ ama {d}ba-u₂ gu₂-gal nin-e-ne ur-saŋ diŋir er₉ me mah-a šu du₇ saŋ il₂ umuš gal su₄-un-su₄-na munus zid nin gal-an-zu šag₄-ta umun₂ ak dumu an-na mas-su₂ inim pad₃-de₃ niŋ₂-nam šu-ni si nin a-zu gal saŋ gig₂-ga lu₂ til₃-le lu₂ u₃-tud šu-hal-bi šim-mu₂ uŋ₃ lu-a šag₄-la₂ tuku arhuš₂ sud kalam-ma nin niŋ₂-gen₆-na 
{d}en-lil₂ lugal kur-kur-ra-ke₄ {d}nu-nam-nir en nam tar-re-de₃ eš₃ nibru{ki} dur-an-ki-a-ka gal-bi bi₂-in-dug₄ e₂-kur za-gin₃-na mi-ni-im-mah-en sa-par₃ kalag-ga {d}nu-nam-nir-ra-me-en an-gub-ba e₂-kur-ra-ka šukur₂ šum₂-mu ŋeštin za-a-kam {d}en-lil₂-la₂ e₂-gi₄-a mah-a-ni-me-en a gub-ba-ni-me-en su₄-na šita-ba ki la₂-a-zu-uš {d}nu-nam-nir nun kur-kur-ra-ke₄ nam-saŋ-tun₃ mah an ki šu-zu im-mi-in-kur₉ mu-un-il₂-en nam-nin eš₃ numun i za-ra mu-ra-an-šum₂ 
a-a ugu-zu an diŋir mah-e tug₂ tug₂-ba₁₃ tug₂ mi-ri-in-mu ur-saŋ {d}en-lil₂-la₂ {d}nin-ŋir₂-su nitalam-še₃ ma-ra-an-šum₂ e₂-ninnu iri-kug eš₃ numun i saŋ-e-eš mu-ri-rig₇ lagaš{ki} ŋir₂-su{ki} dim gal kalam-ma-ka e₂-ŋalga-sud ki-tuš ki aŋ₂-za tar-sir₂-sir₂ e₂ nam-nin-a-ka barag mah-zu mi-ni-ri ki-tuš mah-zu-še₃ diŋir ki lagaš{ki}-a im-ši-gam-e-de₃-eš 
nin zag dib me-ni šu nu-teŋ₃-ŋa₂ dumu an-na nin gal niŋ₂-nam zu šul me-dim₂ sag₉ nun {d}iš-me-{d}da-gan dumu {d}en-lil₂-la₂-ke₄ ki-sikil ama {d}ba-u₂ igi zid mu-ši-bar nam dug₃ mu-ni-tar ud til₃-la e₃-a-še₃ 
e₂-nam-til₃-la e₂ {d}en-lil₂-la₂-še₃ sila₄ babbar udu inim-ŋar sag₉-ga gaba-na im-mi-tab nun {d}iš-me-{d}da-gan za-e im-me-ni-kur₉ KI.LUGAL.GUB nam-til₃-la-da im-da-e-gub kur gal {d}en-lil₂-ra ki mu-ne-ŋal₂ a-a {d}mu-ul-lil₂ u₃-mu-un gal kur-kur-ra {d}iš-me-{d}da-gan-na na-aŋ₂ de₃-eb₂-tar mu-ni de₃-eb₂-pad₃ e-ne-er mu-ne-dug₄ {d}en-lil₂ lugal kur-kur-ra-ke₄ igi nam-til₃-la saŋ-ki zalag-ga-ni mu-un-ši-in-bar {d}iš-me-{d}da-gan-na nam mu-ni-ib₂-tar-re 
{ŋeš}gu-za me ur₄-ur₄ aga zid ud su₃-ra₂-a ŋidru uŋ₃ gen₆-ne₂ us₂ ₁-a lah₄-lah₄-e nun {d}iš-me-{d}da-gan nam-e-eš he₂-tar {id₂}idigna {id₂}buranuna-e he₂-ŋal₂ a-eštub{ku₆} hu-mu-ra-ab-tum₃ gun₂-bi ha-ra-gid₂-e gu₂-gu₂-bi u₂-šim hu-mu-ra-an-mu₂ asila ha-ra-ab-la₂ pu₂-{ŋeš}kiri₆-ba lal₃-e ŋeštin-e ki hu-mu-ra-ni-ib₂-us₂ a-gar₃ zid-bi še gu-nu ha-ra-ab-mu₂ guru₇-bi ha-ra-dub-dub tur₃ ha-ra-du₃-du₃ amaš ha-ra-daŋal-daŋal nam-lugal-la mu hu-mu-ni-mah nam-nun-na saŋ an-še₃ he₂-ni-il₂ sig igi-nim kur-zag til-la-bi gu₂-un ha-mu-ra-ab-il₂ kisal mah nun ud-gin₇ dalla he₂-ni-in-e₃ nidba-zu e₂-kur za-gin₃-na muš nam-ba-an-tum₃-mu {d}en-lil₂-le nam-še₃ mu-ni-in-tar lugal-la e₂-kur-ta a₂ mah mu-na-šum₂ nir mu-un-ŋal₂ inim {d}en-lil₂-la₂-ta gaba-šu-ŋar nu-mu-un-tuku ŋiri₃ il₂-il₂-la im-gub-gub-be₂ e₂-gal mah ki-tuš nam-lugal-la-ka im-ma-da-an-ku₄-ku₄ barag kug za-gin₃-na dur₂ bi₂-in-ŋar e₂-gal 
munus zid dumu an-na {d}en-lil₂ gu₃ ma-ra-de₆ barag kug za-gin₃ X-ab-be₂ ki-sikil ama {d}ba-u₂ dumu an-na {d}en-lil₂ gu₃ ma-ra-de₆ barag kug za-gin₃ X-ab-be₂ {d}iš-me-{d}da-gan dumu {d}en-lil₂-la₂-ra nam-til₃ ud su₃-ra₂ saŋ-e-eš rig₇-a-ni-ib 
