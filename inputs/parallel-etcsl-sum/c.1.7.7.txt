im ba-šeŋ₃-ŋa₂-ba e₂-ŋar₈ ba-gul-la-ba šika bar₇-bar₇-ra ba-šeŋ₃-ŋa₂-ba lu₂-ra lu₂ gi₄-ba gaba ba-ri-a-ba mu ba-dug₄-ga-ba in-ga-an-dug₄ še ba-su-ub-ba in-ga-an-su-ub ud im-e ŋe₂₆-e ga-šeŋ₃ im-mi-in-dug₄-ga-ba ud e₂-ŋar₈-e ŋe₂₆-e ga-gul im-mi-in-dug₄-ga-ba ud a-ma-ru ŋe₂₆-e ga-ur₃-ur₃ im-mi-in-dug₄-ga-ba an in-dug₄ ki in-tu-ud {u₂}šumunda in-ga-an-tu-ud ki in-tu-ud an in-dug₄ {u₂}šumunda in-ga-an-tu-ud 
gi lum-lum-ma-ni izi ba-an-la₂ ri-a-ri-a-bi gaba ba-ri-a-bi um-ma ud-da ba-ra-ab-taka₄-a ab-ba ud-da ba-ra-ab-taka₄-a gala-mah mu-da ba-ra-ab-taka₄-a mu-lu a-ma-ru-ta ba-ra-ab-taka₄-a {u₂}šumunda kiŋ₂-gi₄-a ba-an-gaz kiŋ₂-gi₄-a ba-an-gaz sahar-tu₁₁-be₂ ba-tuš 
{u₂}šumunda izi la₂-la₂ am₃-me u₂-du₃-a-ni nu-ub-be₂ u₂ nu-mu-dub₂-dub₂-be₂ u₂ nu-mu-bur₂-bur₂-re u₂ nu-mu-bur₂-bur₂-re ma-a um-ma-an-du₃ tukum mu-un-gub-be₃ tukum mu-un-nu₂-e izi um-ma-an-šum₂ daŋal-ba ŋen-na-ni {u₂}šumunda ki-gub-ba-ni a-a sis-na izi ga-ba-ŋar ga-ba-ŋar im-ma-ni-in-du₇-e 
ur₂ e₂-an-na-ke₄ izi im-ma-ni-ri šu im-ma-ni-in-du₃ šu im-ma-ni-in-la₂ inim ka-na um-ma-da-ŋal₂-la ga-ša-an-an-na-ke₄ uga{mušen} ba-e-dab₅ ugu-ni-še₃ ba-gub sipad-de₃ e-ze₂-ni ma-a-a-ba mu-da-ab-šub ga-ša-an-an-na-ke₄ uga{mušen} ba-e-dab₅-ba 
im ba-šeŋ₃-ŋa₂-ba e₂-ŋar₈ ba-gul-la-ba šika bar₇-bar₇-ra ba-šeŋ₃-ŋa₂-ba {d}dumu-zid-de₃ gaba ba-ri-a-bi im ba-da-šeŋ₃ e₂-ŋar₈ ba-da-gul tur₃ ba-da-gul amaš ba-da-bur₁₂ id₂-da a-ŋi₆ hul ba-an-da-šub ambar-ra im-hul ba-an-da-šub na-aŋ₂ {id₂}idigna {id₂}buranuna-ke₄ {id₂}idigna {id₂}buranuna-ke₄ u₂ gid₂-da ba-an-mu₂ u₂ gid₂-da aŋ₂ zu-a 
u₂-du₃-a-ni mu-ub-be₂ u₂ mu-dub₂-dub₂-be₂ {u₂}šumunda izi la₂ {u₂}šumunda izi la₂ am₃-ma-an-du₃ izi la₂ am₃-ma-an-du₃ en₃ mu-un-na-tar-re ga-ša-an-an-na-ra {lu₂}azlag tug₂-ga-ni dan₃-dan₃-na ga-ša-an-an-na nagar {ŋeš}bal-e šu bi₂-in-dab₅-ba ga-ša-an-an-na bahar₂-e {dug}sila₃ am₃-kir₃-kir₃ bahar₂ {dug}utul₂ kug mu-un-na-an-šum₂ sipad-de₃ e-ze₂-ni mu-na-ab-ga sipad-de₃ e-ze₂-ni mu-na-ab-ga en₃ mu-un-na-tar-re u₂ giri₁₇-zal u₂ giri₁₇-zal buru₁₄-gin₇ mu-na-ab-ga 
gu₃ an-e ba-te gu₃ ki-še₃ ba-te gu₃ šu niŋin₂-na-ni an-ur₂-ra tug₂-gin₇ im-mi-in-dul gada-gin₇ im-mi-in-bur₂ saŋ-du {u₂}šumunda-ke₄ {tum₉}u₁₈-lu-{tum₉}u₁₈-lu bi₂-in-šub {u₂}šumunda mu-zu u₂ he₂-me-en u₂ hul gig-ga he₂-me-en mu-zu 
