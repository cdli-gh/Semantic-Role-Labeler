i₃ li duru₅ i₃ li duru₅ i₃ li he₂-en-na-tum₂ na-aŋ₂ i₃ li duru₅ i₃ lum-ma he₂-en-na-tum₂ TUM.KU sag₉-ga-ŋu₁₀ ul-la ga-ša-an-ŋu₁₀ ga-ša-an sir₂-sir₂-e ama-ugu-ku-ku ga-ša-an-ŋu₁₀ kurun-a tuš-a-ra ga-ša-an-i₃-si-in{ki}-na kurun-a tuš-a-ra izi an-na mu₂-mu₂-de₃ ga-ša-an-ŋu₁₀ sim{mušen}-gin₇ a tu₅-tu₅-a i₃ {ŋeš}erin-na i₃ ha-šu-ur₂-ra-ka i₃ {ŋeš}erin-na šim dim₃-me-er ki aŋ₂-ŋa₂ i₃ šim-gig i₃ šim i₃ ab₂ kug-ge ga ab₂-šilam-ma i₃-nun tur₃ kug ga-ga amaš-gin₇ ga-ga i₃ šim-gin₇ an-šag₄-ge ed₃ i₃ ligidba i₃ {ŋeš}erin babbar-ra mul-ma-al he₂-em-mi-ib₂-za 
zi-pa-aŋ₂-ŋa₂-na i₃ šim erin-na-ka gaba-ni i₃ {ŋeš}erin babbar-ra-ka igi-ba i₃-a he₂-ni-ib₂-gun₅-gun₅-e i₃ li he₂-en-na-su₃ gu₂ sa-ni i₃ šim {ŋeš}erin-na-ka hu-mu-ni-ib₂-gun₅-gun₅-e siki-ur₂ siki-pa dub-dub-ba-ni i₃ li he₂-en-na-an-su₃ gu₂-bar za-gin₃ gur-gur-ra-ni i₃ li he₂-em-su₃-su₃ šu ŋiri₃ aŋ₂ lum-ma lam-ma-ni i₃ li he₂-em-luh-e ŋiš-ge-en-gen₆-na alan šu du₇-a-ni i₃-a he₂-en-nu₂ munus-e ab₂ a-e ŋar-ra-gin₇ i₃ li he₂-la₂-e 
