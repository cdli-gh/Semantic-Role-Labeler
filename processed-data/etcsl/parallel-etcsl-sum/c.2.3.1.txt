dumu an-na an gal ki gal-ta šag₄ kug-ga-ni im-mi-in-pad₃-de₃ nam-nin kalam-ma-kam bi₂-in-tum₂-en {d}ba-u₂ dumu an-na an gal ki gal-ta šag₄ kug-ga-ni im-mi-in-pad₃-de₃ nam-nin kalam-ma-kam bi₂-in-tum₂-en {d}en-lil₂-le e₂-kur za-gin₃-ta ki-sikil ama {d}ba-u₂ igi zid mu-un-ši-in-bar en {d}nin-ŋir₂-su gal-bi mu-un-na-an-du₇ kur gal {d}en-lil₂-le e₂-kur za-gin₃-ta ki-sikil ama {d}ba-u₂ igi zid mu-un-ši-in-bar en {d}nin-ŋir₂-su-ra gal-bi mu-na-ab-du₇ 
e₂-tar-sir₂-sir₂ an-ne₂ ŋar-ra-za nam kur-kur-ra ša-mu-ni-ib₂-tar-re nin-ŋu₁₀ ŋiš i₃-in-bar di-bi-še₃ i₃-kud-de₃ {d}ba-u₂ e₂-tar-sir₂-sir₂ an-ne₂ ŋar-ra-za nam kur-kur-ra ša-mu-ni-ib₂-tar-re {d}ba-u₂ ŋiš i₃-in-bar di-bi-še₃ i₃-kud-de₃ {d}lamma kisal iri-kug-ga-za saŋ gig₂-ge-zu si ša-ra-ab-sa₂-e {d}ba-u₂ {d}lamma kisal iri-kug-ga-za saŋ gig₂-ge-zu si ša-ra-ab-sa₂-e 
nin-ŋu₁₀ dug₄-ga-zu ki-bi-še₃ ši-ib₂-ŋar {d}ba-u₂ dug₄-ga-zu ki-bi-še₃ ši-ib₂-ŋar ki lagaš{ki}-a ki-tuš kug me sikil-la-za lugal-še₃ hul₂-la hu-mu-un-ši-ni-ib-ŋal₂ nin-ŋu₁₀ lugal-še₃ šu-mu-un-ši-ŋal₂ {d}ba-u₂ ki lagaš{ki} ki-tuš kug me sikil-la-za lugal-še₃ hul₂-la ša-mu-un-ši-ni-ib₂-ŋal₂ {d}ba-u₂ lum-ma šu-mu-un-ši-ib₂-ŋal₂ inim kug-zu giri₁₇ šu ša-ra-ab-ŋal₂ 
nin si-a-ni e-du₇ {d}ba-u₂ niŋ₂-zu lu₂ nu-zu dumu an-na an teš₂ mu-ŋal₂-da mah-di 
nin-ŋu₁₀ dug₄-ga-zu zid-da inim mah-zu niŋ₂ nu-silig-ge-de₃ {d}ba-u₂ dug₄-ga-zu zid-da inim mah-zu niŋ₂ nu-silig-ge-de₃ inim kug-zu diŋir-ra ša-mu-un-na-ŋal₂ lugal-ra ud-de₃-eš-e mu-un-e₃ {d}ba-u₂ inim kug-zu diŋir-ra ša-mu-un-na-ŋal₂ lugal lum-ma-ra ud-de₃-eš-e mu-un-e₃ saŋ-ki-za ki hul₂-hul₂-la-bi lugal-ra ud-de₃-eš-e mu-un-e₃ {d}ba-u₂ saŋ-ki-za ki hul₂-hul₂-la-bi lugal lum-ma-ra ud-de₃-eš-e mu-un-e₃ inim-zu ki dug₃-ga sa₂-a-bi lugal-ra ud-de₃-eš-e mu-un-e₃ {d}ba-u₂ inim-zu ki dug₃-ga sa₂-a-bi lugal lum-ma-ra ud-de₃-eš-e mu-un-e₃ 
lum-ma lugal an-ne₂ sahar-ra mu mah mu-na-an-šum₂ inim zid mu-na-an-dug₄ {d}ba-u₂ lum-ma lugal an-ne₂ sahar-ra mu mah mu-na-an-šum₂ inim zid mu-na-an-dug₄ nin iri-ni ki aŋ₂-e ni₂-te-ni pa bi₂-in-e₃ {d}ba-u₂ nin iri-ni ki aŋ₂-e ni₂-te-ni pa bi₂-in-e₃ lugal-ra ki kug-ga-še₃ mi₂ zid mu-ni-in-dug₄ 
