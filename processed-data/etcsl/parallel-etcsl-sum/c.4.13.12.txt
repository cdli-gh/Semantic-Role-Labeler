dumu nun nir an-na kur un₃-na daŋal bur₂ i-lim ud-ŋal₂ ri-a-na ni₂ il₂-la mah saŋ an-ne₂ us₂-sa ud-sakar itid gen₆-ne₂ ni₂ pa e₃ ak-a {d}nanna šid zu igi dug₃ hu-mu-ri-in-du₈ {d}aš-im₂-babbar ud gal an kug-ga u₁₈-ru daŋal tag-ga uŋ₃ šar₂-ra ba-dul 
su₃-ra₂-aŋ₂ nun men-na saŋ il₂ nu-kur₂-ru ul-še₃ kalam gen₆-ne₂ mah he₂-ŋal₂-la dub₃ bar-re nam-lugal-e si mul-mul an-na ŋal₂ itid ki-en-gi ki-a e₂-kur-ra su-lim gu₂ bal-re suh₁₀ kug dili-ni su₃-ra₂-aŋ₂ zid an-e daŋal dirig {d}aš-im₂-babbar gal-bi 
{d}nanna ušum an ki idim-ma gal gub-bu itid ud-sakar gen₆-ne₂ mu ki-bi-še₃ an-ŋar {d}suen en an-na dili-zu-ne mah-me-en en ud an-na ul-le-še₃ nam-gub mu nam-he₂-a-ka šu peš-peš-e-de₃ a-eštub{ku₆} he₂-ŋal₂ nu-silig-ge kar-ra gen₆-ne₂-de₃ ubur an-na-ke₄ si sa₂-e-de₃ giri₁₇-zal ki us₂-u₃-de₃ še gu-nu tum₃-de₃ DU-de₃ e₂-kiš-nu-ŋal₂-la barag mah-bi gen₆-ne₂-de₃ {d}nanna nam-lugal kalam-ma-ka ki-gub-bi gen₆-ne₂-de₃ dug₄-ga-ba X-ni-ib-mu₂-mu₂  
šag₄ su₃-ra₂ urim₂{ki} iri ki šag₄-ge pad₃-da-zu an {d}en-lil₂-la₂-ka he₂-em-mi-la₂ mah-a-ni igi dug₃ hu-mu-e-ri-dug₃ ki ni₂ dub₂-bu-za dur₂ ki u₃-ba-e-ni-ŋar agrun-kug-ga nam zid-bi tar-ra en {d}aš-im₂-babbar kur gal {d}en-lil₂-le šag₄-ga-ni nam-de₆ hur-saŋ-galam-ma-na su zig₃ il₂-la ni₂ huš ri-a-na eš₃-e urim₂{ki}-ma nam dug₃ mi-ni-ib-tar-re 
uŋ₃ daŋal ud ul-še₃ a₂ he₂-ni-mah še gu-nu nam-he₂ saŋ ha-X-Xbr-il₂ ki-bi gi₄-a saŋ niŋ₂ šu nu-teŋ₃-ŋe₂₆-da saŋ-e-eš he₂-rig₇ 
mah {d}nin-lil₂-le tud-da nam en {d}aš-im₂-babbar dumu kug an-na hi-li nam mah dug₄-ga zid nu-kur₂-ru {d}nanna a₂ nun he₂-em-te-ŋal₂ 
