en me galam-ma umuš ki ŋar-ra šag₄ su₃-ud niŋ₂-nam zu {d}en-ki ŋeštug₂ daŋal mas-su mah {d}a-nun-na-ke₄-ne gal-an-zu tu₆ ŋar inim-ma sig₁₀-ga eš-bar-ra igi ŋal₂ sa₂ pad₃-de₃ ud e₃-ta ud šu₂-uš-še₃ ŋalga šum₂-mu {d}en-ki en dug₄-ga zid-zid-da me-teš₂-e ga-a-i-i a-a-zu an lugal en numun i-i uŋ₃ ki ŋar-ŋar-ra me an ki saŋ keše₂-bi-še₃ ma-ra-an-sig₁₀ nun-bi-še₃ mu-un-il₂-en {id₂}idigna {id₂}buranuna ka kug-bi du₈-u₃ niŋ₂ giri₁₇-zal si-si dungu sir₂-re a he₂-ŋal₂-la šum₂-mu a-gar₃-ra šeŋ₃-šeŋ₃ {d}ezina₂ ab-sin₂-na saŋ il₂-il₂-i u₂-šim edin-na pu₂-{ŋeš}kiri₆ lal₃ ŋeštin ki tag-ga tir-gin₇ sud-sud-e an lugal diŋir-re-e-ne-ke₄ a₂-bi mu-e-da-a-aŋ₂ 
{d}en-lil₂-le mu mah saŋ-kug-ŋal₂ ni₂ gal gur₃-ru-ni šu ma-ra-an-ba en niŋ₂-nam u₃-tud {d}en-lil₂ ban₃-da-me-en an ki-a dili-ni diŋir-ra-am₃ dub-us₂-a-ni za-e-me-en e-ne-gin₇ nam sig igi-nim-ma tar-tar-re šu-zu-še₃ ša-mu-u₈-ŋar eš-bar zid ka-ta e₃-a-zu uru₂ dib-ba-am₃ {d}sa₂-bar-a kur-zag til-la-aš uŋ₃ daŋal dur₂-ru-na-ba gu₇ naŋ-bi-še₃ im-da-kuš₂-u₃-de₃-en a-a zid-bi za-e en diŋir-bi-gin₇ nam-mah-zu me-teš₂ im-mi-i-i-ne 
{d}nu-dim₂-mud {d}ur-{d}nin-urta-ra inim kug dug₄-ga mah-zu nir he₂-ŋal₂ gaba gi₄ na-an-tuku-tuku 
en mah an ki-a zag bi₂-dib mu-zu pa bi₂-e₃ {d}en-ki me a-na ŋal₂-la mu-u₈-ur₄-ur₄ abzu-še₃ mu-u₈-ŋar ki-tuš kug šag₄-ge bi₂-pad₃-da-zu abzu eš₃ mah-a me-bi me-a dirig ŋiš-hur-bi a-re-eš gub-ba-me-en ŋissu-bi ud e₃-ta ud šu-uš kur-kur-ra ši-im-dul ni₂ me-lem₄ muru₉ dugud-da-gin₇ an kug-ge ib₂-us₂ e₂-kur ki-tuš kug an {d}en-lil₂-la₂ su zig₃ im-du₈-du₈ šag₄-ba ŋidru šum₂-mu me hal-hal-la diŋir gal-gal-e-ne-še₃ numun šar₂-ra im-dim₂-e nam-lu₂-ulu₃ u₃-tud til₃-le i₃-ŋal₂ a-a {d}en-ki barag nam-tar-ra-za dur₂ ŋar-ra-zu-ne 
lugal {d}en-lil₂-le nir šum₂-ma {d}ur-{d}nin-urta-ke₄ e₂ ŋeštug₂-ga nam-gal-an-zu dirig-še₃ niŋin ŋal₂-la-za ŋal₂ u₃-bi₂-in-taka₄ saŋ gig₂-ga mas-su gal-bi he₂-em su zig₃ me-te nam-diŋir-ra ur-mah nam-lugal-la niŋ₂ šu dug₄-ga ud saŋ-ŋa₂-na til₃-la-še₃ pa e₃-ni-ib gu₂-un dugud a-ab-ba sig igi-nim-ma saŋ-e-eš u₃-mu-e-ni-rig₇ {d}ur-{d}nin-urta-ke₄ he₂-ni-ib-ku₄-ku₄ e₂-kur za-gin₃-še₃ {d}en-lil₂-le igi hul₂-hul₂-la-ni e-ne-ra u₃-mu-un-ši-in-bar bal-a-na ud dug₃ mu giri₁₇-zal nam-til₃-la ha-ma-ab-tah-e a-a {d}en-ki nam-gal ni₂ ri-a ka-ge dib-ba-zu-uš {d}a-nun-na diŋir šeš-zu-ne he₂-me-da-hul₂-hul₂-le-eš dumu an-na mah nir-ŋal₂-bi tuku za₃-mi₂-zu dug₃-ga-am₃ 
