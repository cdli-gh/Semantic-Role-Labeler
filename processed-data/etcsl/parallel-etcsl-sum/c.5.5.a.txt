{gi}gakkul-e {gi}gakkul-e {gi}gakkul-e {dug}lam-sa₂-ri {gi}gakkul-e niŋ₂ ur₅ sag₉-sag₉-ge {dug}lam-sa₂-ri niŋ₂ šag₄ hul₂-hul₂-e {dug}u-gur-bal niŋ₂ e₂-a me-te-bi {dug}šag₄-gub-be₂ niŋ₂ kaš sig₉-sig₉-ge {dug}am-am {dug}lam-sa₂-ra-ke₄ {gi}buniŋ {u₂}bur₂ {gi}ba-an-du₈ silaŋ-ŋa₂-ke₄ dug sag₉ dag-dug-e sa gi₄-a 
šag₄ diŋir-za hu-mu-ra-ab-huŋ-e igi {gi}gakkul-am₃ igi-me na-nam šag₄ {gi}gakkul-am₃ šag₄-me na-nam aŋ₂ šag₄-zu gur₄-gur₄-ru ni₂-bi-a šag₄-me-a gur₄-gur₄-ru ni₂-bi-a ur₅-me bi₂-sag₉ šag₄-me bi₂-hul₂ šeg₁₂ nam tar-ra a de₂-zu silim-ma he₂-ŋal₂-e ki us₂-sa-zu {d}nin-ka-si za-da hu-mu-u₈-da-an-til₃ kaš ŋeštin hu-mu-ra-an-bal-bal-e kurun₂ lal₃-e gu₃ nun ha-ra-ni-ib-be₂ 
{gi}buniŋ {u₂}bur₂-a kaš ku₇-ku₇-dam sagi lu₂-tur-ra lunga₃ bi₂-in-gub-en a-niŋin₂-e niŋin-na-ŋu₁₀-ne gur₄-gur₄-re-ŋa₂ gur₄-gur₄-re-ŋa₂-ŋu₁₀-ne kaš naŋ-e me-e sig₁₀-ga-ŋu₁₀-ne kurun₂ naŋ-a ul ti-a-ŋu₁₀-ne šag₄ hul₂-la ur₅ sag₉-ga-ŋu₁₀-ne šag₄-ŋa₂ šag₄ hul₂-la ŋal₂-la-bi ur₅ sag₉ {tug₂}pala₃-a ša-mur₁₀-ra-ŋu₁₀-ne šag₄ {d}inana ki-bi ba-ab-gi₄ šag₄ ga-ša-an-an-na-ke₄ ki-bi ba-ab-gi₄ 
