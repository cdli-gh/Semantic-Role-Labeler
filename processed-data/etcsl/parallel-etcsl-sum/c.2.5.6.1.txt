mah-a-ni zag nu-sa₂ ŋi₆ u₃-na kar₂-kar₂ ni₂ me-lem₄ gur₃-ru diŋir gal-gal-e-ne hu-luh-ha im-du₈-du₈ dug₄-ga-ni an-gin₇ mah {d}en-lil₂-gin₇ u₁₈-ru {d}inana saŋ-kal me niŋ₂-nam-ma zag dib nin-e-ne ŋiš-hur nam-lugal-la šu du₇-du₇ ki-bi gi₄-gi₄-de₃ saŋ gig₂ si sa₂-sa₂-e-de₃ us₂ gen₆-na dab₅-be₂-de₃ ŋeštug₂-ga-ni nam-gub šag₄-ga-ni zid-de₃-eš-e nam-de₆ {d}ur-{d}nin-urta nam-sipad zi-ŋal₂-la-še₃ uŋ₃ šar₂-ra mi-ni-in-pad₃ nam tar-ra me zid hal-ha diŋir gal-gal-e-ne-še₃ e₂-kur ki-tuš kug an {d}en-lil₂-la₂ ni₂ su zig₃ gur₃-ru-še₃ lugal-ra šu-ni im-ma-an-dab₅ sun₅-na-bi mi-ni-in-kur₉ in-nin e-ne-da nu an ki-a nam nu-tar-re-de₃ an {d}en-lil₂-da barag-ge₄ si-a-na ad mu-un-na-ni-ib-gi₄-gi₄ 
an gal dug₄-ga-zu niŋ₂ mah-am₃ a-ba-a šu mi-ni-ib-bal-e a-a {d}en-lil₂ nam gal tar-ra-zu sag₂ di nu-zu-a {d}ur-{d}nin-urta šul a₂ aŋ₂-ŋa₂-zu-ne-ne mu-un-zu-a-ar nam-sipad zi-ŋal₂ uŋ₃ šar₂-ra du-ri₂-še₃ saŋ-e-eš rig₇-ga-na-ab-ze₂-en e₂ iri{ki} du₃-du₃ kalam gen₆-ne₂ šag₄ kug-ta mu-u₈-de₆ kur-kur-re a₂ aŋ₂-ŋa₂-bi mu-un-zu a₂ gal he₂-aŋ₂-e šibir-a-ni ki-bal he₂-en-gam-e us₂ gen₆ he₂-bi₂-ib-dab₅-be₂ sig-ta igi-nim-še₃ kalam-ma rab₃-gin₇ šu he₂-em-ri-ri-e ka-ta e₃-a-ni udu-gin₇ ka u₂-gu₇ ha-ba-kiŋ₂-kiŋ₂ a naŋ ha-ba-ŋa₂-ŋa₂ 
diŋir numun e₃ a-a niŋ₂-nam šar₂-ra-ke₄ lugal-ra gu₃ zid mu-na-an-de₂ nam mu-ni-ib-tar-re {ŋeš}erin suh me-te kisal e₂-kur-ra {d}ur-{d}nin-urta kalam-ma ŋissu-zu ni₂ he₂-eb-ši-te-en-te-en kur-kur-re sipad zid-bi he₂-me-en {d}utu-gin₇ di si sa₂ ku₅-ru-zu-uš igi-bi he₂-em-ši-ŋal₂-e barag nam-lugal-la suhuš gen₆-na-ba {d}ur-{d}nin-urta dur₂ ŋar-ra-zu-ne saŋ an-še₃ he₂-ni-in-il₂ aga zid-de₃ me-te he₂-em-mi-in-ŋal₂ ni₂ su zig₃ ur-mah nam-lugal-la tug₂-ba₁₃-še₃ he₂-em-mur₁₀ 
e₂-an-ka me-bi ha-ba-gub-be₂ {d}ur-{d}nin-urta bad₃ gal-zu ŋe₂₆-e-me-en ud ul du-ri₂-še₃ 
erim₂-ŋal₂-za ud-gin₇ gu₃ bi₂-ra me-lem₄-zu muru₉ dugud-da-gin₇ kur nu-še-ga-zu he₂-em-dul barag-barag gal-gal ni₂ er₉-e-ne gi dili du₃-a-gin₇ kilib₃-ba-bi saŋ he₂-em-da-sag₃-ge-ne  {tum₉}u₁₈-lu-gin₇ zi-zi-da-zu-ne kur ki-bal-zu sig₁₀-ge u₃-mu-e-ak uŋ₃-bi šaŋa-a um-mu-lah₅ i₃-si-in{ki} iri me gal-gal-la-za {d}ur-{d}nin-urta {ŋeš}šudul gu₂-ba ŋar-ni an gal a-a diŋir-re-e-ne-ke₄ {d}ur-{d}nin-urta sipad ŋiš tuku-ni-ir nam ul-še₃ nu-kur₂-ru mu-ni-in-tar 
en eš-bar an ki šu-na ŋal₂ kur gal {d}en-lil₂-le lugal-ra mu-ni an-zag-še₃ pa e₃ im-ma-an-ak {d}ur-{d}nin-urta nam-nir nam-šul-la am-gin₇ gu₂ he₂-ni-peš {d}er₉-ra ur-saŋ-gin₇ me X-an-tuku-tuku {d}nin-urta en ud huš erim₂-ma dumu šu ŋar gi₄-ŋu₁₀ ki me₃-ka ka-tab-zu he₂-a ŋiškim he₂-mu-e-til₃-le kur gu₂-erim₂ gu₂-bi-da zar-re-eš ha-ma-ab-sal-e šu-luh kug e₂-kur-ra ud šu₂-uš-e gub-ba nidba-zu banšur mah unu₂ gal-ŋa₂ su₃-ra₂-še₃ he₂-em-mi-in-ŋal₂ saŋ he₂-e-il₂ gu₂ an-še₃ he₂-e-zig₃ til₃ nu-kur₂-ru za-a-am₃ 
nam tar-ra an gal {d}nu-nam-nir en niŋ₂-zi-ŋal₂-la-še₃ {d}a-nun-na diŋir gal-gal-e-ne he₂-am₃ ba-ni-in-ne-eš saŋ gig₂ ki-tuš-ba ge-en-gen₆-ne₂ kur-kur us₂-a sig₁₀-ge₅ uŋ₃ ka teš₂ ŋa₂-ŋa₂ ŋiri₃-ni-še₃ gam-e {d}inana dumu gal {d}suen-na nitalam ki aŋ₂-ŋa₂-ni saŋ keše₂ me niŋ₂-nam-ma mu-un-ur₄-ur₄ šu-ni-še₃ mu-u₈-ŋar ₂-na-ne-ne ki {d}en-lil₂-la₂-ta hul₂-la nam-ta-e₃ e₂-gal ki-tuš lal₃ niŋ₂ dug₃-ba dur₂ ki ba-ni-in-ŋal₂-le-eš lugal-la-ni nu-til-e zid-de₃-eš na-mu-un-e 
šul me-dim₂ sag₉ sig₇ še-er-še-er-ra saŋ il₂-e-de₃ hi-li ul gur₃-ru me-te na-aŋ₂-u₃-mu-un-na barag kug-ge du₇-re₆ {d}ur-{d}nin-urta me kal-kal-la-zu ša₃-ab-ŋu₁₀ im-mi-ir i-bi₂ zid il₂-la-za mi-ni-in-pad₃-de₃ mu pad₃-da-ŋu₁₀-me-en an gal-e kur-zag til-la-ba su₃-ud-še₃ bi₂-in-dirig-ge ur₂ kug nam-til₃-la ud-zu sud-sud-de₃ šul {d}en-lil₂-le e₂-kur-ta a₂-bi mu-un-da-an-aŋ₂ barag mi₂ zid-de₃-eš dug₄-ga-ŋu₁₀ muš₃ nam-bi₂-ga-ga-an {d}nanna an kug-ga pa e₃-a ka-na-aŋ₂-e u₆ di-gin₇ {d}ur-{d}nin-urta-ŋu₁₀ kur-kur-re hi-li hu-mu-u₈-ši-ak-e 
kug eš-bar zid dug₄-ga nu-kur₂-ru-ŋu₁₀-uš a₂ nun he₂-em-te-ŋal₂ X-an-tuku-tuku 
