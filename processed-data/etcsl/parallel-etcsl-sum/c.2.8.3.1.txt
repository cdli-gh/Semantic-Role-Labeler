muš₃-me huš ŋiri₂ gal nam-ŋuruš-a igi hul₂-la saŋ-ki zalag-ga-na im-ma-ši-in-bar nam sag₉-ga-ni-še₃ la-la ba-an-ši-in-ak alan gun₃-a-ni-še₃ hi-li im-ma-ši-in-ti bal-a-re-ni-še₃ im-ma-an-ši-gub ulutim₂ kal-la-bi šag₄ im-ma-ab-dab₅-be₂ šag₄ gu₂-bi gi₄-a-na im-ma-ab-ni₁₀-ni₁₀-e {d}inana lugal-ra inim mu-un-gun₃-gun₃ 
u₃-mu-un na-aŋ₂-zu ze₂-ba-am₃ ki-ig aŋ₂ ku₇-ku₇-dam sa-am-su-i-lu-na šuba₂ gun₃-a maš₂ ŋiš i-bi₂ kar₂-kam igi-ŋu₁₀-gin₇ silim-ma de₃-gub du-ri₂-še₃ til₃-la i-zi-iŋ₃ aŋ₂ KA-mu₇-a asila da-ra-ab-sig₉ uŋ₃ gu₂-re-a hub₂ dar du₅-mu-ra-an-ak sa-am-su-i-lu-na a₂-ŋal₂ za-a-kam uŋ₃ šar₂-ra en-e mu-uš meš₃ sag₉-ga-zu i₃-me-en nam-en-nu-uŋ₃ mu-ak-e-en 
zag lugal-la-ka ul-še₃ gub-bu-da-ni uŋ₃ nam-lugal-la-še₃ nam dug₃ mu-un-tar ur gal {d}alad₂ {d}lamma mu-ne-en-šum₂ an-ta-ne-ne a₂-ŋal₂ ak-de₃ bal-a-re gu₂-re hub₂ dar ak-de₃ {d}inana a₂ zid-da ba-an-da-gub gab₂-bu-ne-ne-a sa-am-su-i-lu-na ba-gub 
sila₃ ga kug-sig₁₇ e-ne im-da-e-ne en₃-du aŋ₂ KA-mu₇-a mu-un-ku₇-ku₇-de₃-ne bal-a-re gu₂-re mu-un-ti-ti-ne 
me-en-de₃-en ga-ša-an-an-na {d}lamma sag₉-ga-me ildum₂ il₂-la sa-am-su-i-lu-na me-en-de₃-en me-en-ze₂-en bal-a-re zi-in-BU-ka-ke₄ i-zi-iŋ₃ aŋ₂ KA-mu₇-a la-ba-an-du₇ pi-li-pi-li da-mu-ra-ab-šid šag₄ la₂-la₂ alan nu-un-ki-zil₂-zil₂-i nu-ma-al 
