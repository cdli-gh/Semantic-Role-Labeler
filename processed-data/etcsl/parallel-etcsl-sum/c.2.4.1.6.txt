ur₃-bad₃ kug-ga-ta hi-li gur₃-ru urim₂{ki} uš-u₂-zu he₂-ŋal₂ ki us₂-sa asil₃-la₂-a uru₂ u₃-mu-un-zu he₂-a-u₅ {d}ur-{d}namma he₂-a-u₅ sun₄ za-gin₃ sud₄-sud₄ he₂-a-u₅ gu₂-en-ta en sukud-da ed₂-de₃-bi-ta nir-ŋal₂ 
abula-zu e₃-a a mah gaba-šu-ŋar nu-tuku eš₃ urim₂{ki} šag₄-zu kur he₂-ŋal₂ bar-zu hur-saŋ he-nun-na e₂-kiš-nu-ŋal₂ hur-saŋ galam-ma šag₄-bi lu₂ nu-zu e₂-zu kur gi-rin-na mu-zu šag₄ gur-ra en-zu en sig₇-ga mu pad₃-da dumu {d}nin-sumun₂ me-te kur-kur-ra 
e₂ me gal-zu rab₃ diŋir-re-e-ne kalam-ma la₂-am₃ kan₄-zu diŋir-zu diŋir sig₇-ga mu pad₃-da ŋal₂ da₁₃-da₁₃-bi {d}utu an-ur₂-ta ud mi-ni-in-ŋar-ra gi-sa₂-zu ki nam tar-ra diŋir-re-e-ne di si sa₂ ku₅-ru-de₃ {d}a-nun-na diŋir an ki-ka ad mi-ni-in-gi-gi-ne 
munus zid giri₁₇-zal a-a gu₂ peš-a šag₄-ga-zu-ta ŋiš-hur kug-ga-a hul-ŋal₂ nu-mu-un-dab₅-be₂ e₂ gi-gun₄-na ninda-ba-bi ki-bal kuš₇ su₃-su₃ dub-la₂-mah ki nam tar-re-za diŋir gal-gal-e-ne nam mi-ni-tar-re-ne ki-en-gi ki-uri uŋ₃ saŋ gig₂-ga {d}ur-{d}namma {d}suen šag₄-ge ba-ni-in-pad₃ 
lugal hi-li gur₃-ru me-lem₄ kalam-ma dul-la me-e u₃-mu-un-ra mi₂ zid-de₃-eš {d}ur-{d}namma ga-an-i-i-de₃ {d}ur-{d}namma hi-li gur₃-ru me-lem₄ kalam-ma dul-la {d}ur-{d}namma {d}aš-im₂-babbar šag₄-ge ba-ni-in-pad₃ {ŋeš}rab₃-ba kur-kur-ra im-mi-in-ŋar si-ŋar kalag-ga im-mi-in-gib-ba lugal {d}suen-ra tum₂-ma-am₃ niŋ₂-erim₂ igi-ni-še₃ nu-dib₂-be₂ niŋ₂-si-sa₂ {d}ur-{d}namma niŋ₂-gur₁₁ sa₂ bi₂-in-dug₄ za-pa-aŋ₂-ŋa₂-ni-še₃ kur erim₂-ma bi₂-in-ŋar ki-bal-bi mu-un-sig₁₀ {d}ur-{d}namma maškim im-me 
lugal-e e₂ {d}suen-na-ke₄ {id₂}idigna {id₂}buranuna {d}ur-{d}namma-ke₄ nam mu-ni-ib₂-tar-re {d}utu an-ur₂-ta e₃-a-ba nam-lu₂-ulu₃ hu-mu-ši-ib₂-daŋal-e-ne {d}nin-sumun₂-ka hu-mu-ni-in-dib₂-dib₂-be₂ u₆ di nin-bi nin niŋ₂-gur₁₁-e ki aŋ₂ ki aŋ₂-ŋa₂-na-ke₄ {d}ur-{d}namma-ke₄ nam mu-ni-ib-tar-re {d}nin-gal nin-bi nin niŋ₂-gur₁₁-e ki aŋ₂ munus a nun-na-ke₄ {d}ur-{d}namma-ke₄ nam mu-ni-ib-tar-re 
sipad {d}ur-{d}namma-ke₄ il₂ e₂ {d}suen-na-še₃ sun₄ za-gin₃ sud₄-sud₄ {d}nin-X hu-mu-ni-ib-dib₂-dib₂-be₂ dug₃-ga-am₃ hi-li-ba ku₇-ku₇-dam {d}nin-lil₂-le ud-da u₃-tud-da-gin₇ dumu {d}nin-sumun₂-na-ke₄ za-e hu-mu-ra-u₃-tud sipad-da an kug-ga sipad {d}ur-{d}namma-da saŋ 
