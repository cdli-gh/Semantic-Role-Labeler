nin-ŋu₁₀ munus sag₉-ga dumu an kug-ga hi-li du₈-du₈-a ki aŋ₂ {d}en-lil₂-la₂ ni₂ gal gur₃-ru an-šag₄-ta e₃-a nin mi₂ dug₄-ga diŋir-re-e-ne {d}ba-u₂ munus sag₉-ga dumu an kug-ga hi-li du₈-du₈-a ki aŋ₂ {d}en-lil₂-la₂ ni₂ gal gur₃-ru an-šag₄-ta e₃-a nin mi₂ dug₄-ga diŋir-re-e-ne 
nin-ŋu₁₀ an-šag₄-ta me mu-e-de₆ a-a tud-da-zu an lugal-e me niŋ₂ galam saŋ-e-eš mu-ri-in-rig₇ ni₂ guru₃ {d}a-nun-na-ke₄-ne-me-en {d}ba-u₂ an-šag₄-ta me mu-e-de₆ a-a tud-da-zu an lugal-e me niŋ₂ galam saŋ-e-eš mu-ri-in-rig₇ ni₂ guru₃ {d}a-nun-ke₄-ne-me-en 
sipad unken-na hi-li-a mu-e-ni-pad₃-a ki mah-a-na mu-ni-zu mu-na-an-šum₂ dug₃-ge-eš {d}ba-u₂ gu₃-de₂-a unken-na hi-li-a mu-e-ni-pad₃-a ki mah-a-na mu-ni-zu mu-na-an-šum₂ dug₃-ge-eš 
nin-ŋu₁₀ ni₂ gal guru₃ en {d}nin-ŋir₂-su-ke₄ igi zid mu-e-ši-in-bar hi-li-a e₂-tar-sir₂-sir₂-ra {ŋeš}banšur dalla bi₂-in-e₃ {d}ba-u₂ ni₂ gal guru₃ en {d}nin-ŋir₂-su-ke₄ igi zid mu-e-ši-in-bar hi-li-a e₂-tar-sir₂-sir₂-ra {ŋeš}banšur dalla bi₂-in-e₃ 
nin di kud ka-aš bar mu dug₄-ge si sa₂ diŋir-re-ne-me-en dam ur-saŋ-ŋa₂-me-en {d}ba-u₂ mi₂ dug₄-ga an {d}uraš-a-me-en {d}ba-u₂ nin di kud ka-aš bar mu dug₄-ge si sa₂ diŋir-re-ne-me-en dam ur-saŋ-ŋa₂-me-en {d}ba-u₂ mi₂ dug₄-ga an {d}uraš-a-me-en 
nin-ŋu₁₀ unken-na igi mi-ni-il₂ la-la lu₂ zid šag₄-ga im-mi-ni-pad₃ sipad zid gu₃-de₂-a ama {d}ba-u₂ iri-za lagaš{ki}-a me-teš₂ he₂-e-i-i {d}ba-u₂ unken-na igi mi-ni-il₂ la-la lu₂ zid šag₄-ga im-mi-ni-pad₃ sipad zid gu₃-de₂-a ama {d}ba-u₂ iri-za lagaš{ki}-a me-teš₂ he₂-e-i-i 
