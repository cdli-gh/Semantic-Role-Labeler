{d}nin-i₃-si-na dumu gal an-na e₂-gi₄-a gal nir gub-bu {d}li-pi₂-it-eš₄-tar₂ u₂-a-zu he₂-am₃ e-ne-ra mu-na-an-dug₄ 
ka-ta e₃-a-ni {d}en-lil₂-la₂-še₃ {d}nin-i₃-si-na-ka-še₃ ŋeštug₂ ba-ši-in-gub sun₅-na-bi mu-na-ni-ib-gi₄-gi₄ a-a {d}en-lil₂ diŋir mu pa e₃ i-bi₂ mu-lil₂-la₂-še₃ en me-zu me-a umuš a₂ aŋ₂-zu a₂ aŋ₂-ta sipad zid šag₄ PA.NIM šag₄ da-ba u₃-mu-un {d}li-pi₂-it-eš₄-tar₂-ra u₃-mu-ni-in-ze₂-eŋ₃ X-ra-ab-sug₂-e ki-tuš uŋ₃ mu-ni-in-ŋar su kalam-ma mu-e-dug₃ igi nam-til₃-la-zu mu-un-ši-bar na-aŋ₂ zid tar-mu-ni-ib 
inim dug₄-ga {d}nin-isin₂-na-ka-še₃ kur gal {d}en-lil₂-le ŋeštug₂ ba-ši-in-gub lugal-ra gu₃ zid mu-na-an-de₂-e nam mu-ni-ib-tar-re {d}li-pi₂-it-eš₄-tar₂ mu pad₃-da-ŋu₁₀-me-en uŋ₃-ŋa₂ saŋ mi-ni-in-il₂ zi-ŋal₂-e ama a-a ugu-bi-gin₇ igi-bi he₂-en-ši-ŋal₂-le-eš kalag-ga saŋ en₃ tar e₂-kur-ra ensi₂ eš₃ mah-a u₄-ta-u₁₈-lu ki šen-šen-na-ka a₂-tah-zu he₂-am₃ hul-du-zu sim{mušen}-gin₇ ha-ra-ur₄-ru zar-re-eš ha-ra-ab-sal-e 
nun {d}li-pi₂-it-eš₄-tar₂ {d}nu-nam-nir-ra en dug₄-ga nu-kur₂-ru-de₃ uŋ₃ šar₂-ra-ba mu-ni im-mi-mah 
{d}en-lil₂-me-en an-še₃ il₂-me-en ki-še₃ en me šar₂-me-en {d}li-pi₂-it-eš₄-tar₂ nam dug₃ mi-ni-ib-tar-re niŋ₂ nu-kur₂-ru he₂-am₃ 
