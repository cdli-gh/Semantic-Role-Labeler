u₅ nun diŋir-re-e-ne me šar₂-ra-ba dur₂ ŋar {d}nu-nam-nir en a₂ aŋ₂-ŋa₂ zid-da me gal-gal-la šu du₇ a-a {d}en-lil₂ ni₂-zu an ki-a pa e₃ ša-ba-ni-e₃ diŋir an-na an-na bi₂-su₈-ug mu dug₃ im-mi-in-sa₄ lugal-ba igi mu-ni-si-si  {d}a-nun-na diŋir gal-gal-bi igi-zu-uš si mu-sa₂-e-eš {d}en-lil₂ inim kug dug₄-ga mah-zu-še₃ ŋizzal im-ši-ma-an-ak-eš {d}nu-nam-nir an ki niŋin₂-na-bi dili-zu-ni mah-me-en {d}a-nun-na-ke₄-ne {ŋeš}rab₃ mah kur-kur-ra su₃-ud en niŋ₂-nam-ma-ni dib dug₄-ga-ni nu-kam₃-me-dam gal-la-a me-zu me-a dirig a-ra₂-zu niŋ₂ galam-ma-am₃ nam-kal kur ki su₃-ra₂-še₃ sipad zid-bi za-e-me-en a-a {d}en-lil₂ ki-ur₃ dur-an-ki šag₄-ge pad₃-da-za e₂-kur ki aŋ₂-zu šu-mu-ra-an-du₃ barag mah-zu šu-mu-un-ri eš₃-za me-bi me kal-kal-a-am₃ šu-luh zid-bi mah-am₃ ŋarza-bi kug-kug-ga-am₃ niŋ₂ ka-ge dib-ba-am₃ e₂-kur-ra šag₄-bi galam kad₄-am₃ niŋ₂ lu₂ nu-zu-am₃ {d}iš-me-{d}da-gan ŋiš-hur me zid-bi si ha-ra-ab-sa₂-sa₂-e 
{d}en-lil₂ en gal diŋir-re-e-ne uŋ₃ šar₂-ra-bi-še₃ il₂-la en gal diŋir-re-e-ne uŋ₃ šar₂-ra-bi-še₃ il₂-la inim mah dug₄-ga-zu saŋ-ba du-am₃ niŋ₂ nu-kur₂-ru dug₄-ga-zu ki-bi-še₃ ŋar tuku saŋ us₂ e₂-za-ra nam dug₃ tar-mu-ni-ib {d}iš-me-{d}da-gan dumu {d}en-lil₂-la₂-ka an ki zag til-be₂-eš he₂-em-mah he₂-bad-bad ki kur he₂-em-ši-gam-e {d}iš-me-{d}da-gan he₂-me-en he₂-me-en X-sub₂-ba he₂-me-en he₂-en-ŋal₂ he₂-ši-mah saŋ-e-eš he₂-rig₇ ŋa₂-la nu-dag-ge he₂-me-en ki kug ki sikil im-mi-ib₂-ŋal₂ 
{d}a-nun-na-ke₄-ne {d}a-nun-na-ke₄-ne bal dug₃ mu nam-he₂ saŋ-e-eš rig₇-mu-ni-ib₂ 
