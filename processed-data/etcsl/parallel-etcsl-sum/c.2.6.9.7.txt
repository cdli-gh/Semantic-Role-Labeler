nidba kug-ga si sa₂-zu šu kug-zu sizkur₂ kug sikil-e ma-ra-tag-ga-zu ŋiš tag-ga šu tag-tag-ga-zu šag₄-ge dug₄-ga eme ŋar-ra-zu giri₁₇ šu ŋal₂-la-zu šu kug il₂-la-zu {d}nanna lugal an ki en {d}lamma sag₉-ga-zu he₂-me-še-še {d}nin-gal nin mah nin ŋiškim sag₉-ga-zu he₂-me-še-še lugal šag₄-ŋar du₈-du₈ {d}nanna {d}nin-gal-bi diŋir gal-gal-e-ne-ke₄ {d}ri-im-{d}suen lugal e₂ diŋir-re-e-ne-ke₄ he₂-ŋal₂ ma-ra-si-si 
lugal mu pad₃-da {d}en-lil₂-le nam bal-a-ni nam-he₂ ud he₂-ŋal₂-la mu giri₁₇-zal-la nam nam-gub nam he₂-ŋal₂-la nam-zu-še₃ he₂-bi₃-ši-ŋal₂ lugal ud ŋi₆-a ŋi₆ u₃-na he₂-ŋal₂ nu-til-le-de₃ ud ma-ra-ab-za-al ma-ra-ab-dug₃-ga ma-ra-ab-gen₆-ne₂ lugal nidba-zu saŋ-bi šag₄ abzu-a du₃-du₃-ra-a ma-ra-du₃-du₃-ra lugal nidba-zu eŋer-bi kisal mah-a du₃-du₃-ra-a ma-ra-du₃-du₃-ra he₂-ŋal₂ nu-til-le-de₃ lugal su e₂-a ma-ra-si-sa₂ {d}ri-im-{d}suen lugal urim₅{ki}-ma me mah ki-ur₃-ra ki-bi šu bi₂-in-gi 
{d}nanna lugal an ki-ke₄ aga zid mah nam-lugal-la šu du₇ saŋ-za he₂-ni-ib-gen₆-ne₂ {d}nin-gal nin mah šag₄-ŋar du₈-du₈-zu šag₄ še-ga-ni-ta ud-bi-še₃ nam-til₃ dug₃ zi-zu he₂-eb-dug₃ šu kug-ga-ni-ta me-lem₄ gal nam-lugal-la dab₅ {ŋeš}ŋidru mah an ki-a šu-zu-še₃ tug₂-ba₁₃-gin₇ he₂-dib {d}ri-im-{d}suen lugal ki-ur₃-ra he₂-ŋal₂ du₈-du₈ saŋ us₂ nu-til₃-le-de₃ lugal {id₂}idigna he₂-ŋal₂-la hu-mu-ra-ab-tum₃ {id₂}nun šag₄ si-ni-ta a zal-le hu-mu-ra-si {id₂}nun {id₂}nun zid id₂ zi-ŋal₂ kalam-ma ku₆ mušen hu-mu-ra-ab-tum₃ a-ab-ba ab su-su-da-ta kun al-gub-ba-a-ta u₃-tud nu-til-le-da nam-lugal-zu-še₃ hu-mu-ra-ab-tum₃ edin daŋal ki daŋal-ba niŋ₂-ur₂-₄ niŋ₂-zi-ŋal₂ eg₂ pa₅ pa₄-ugur₂-e šu hu-mu-ra-ab-il₂-la 
nam-til₃ ha-ra-ŋa₂-ŋa₂ šudu₃ inim-ŋar niŋ₂ sag₉-ga ha-ra-ŋa₂-ŋa₂ šag₄ hul₂-la ha-ra-ŋa₂-ŋa₂ ŋiškim sag₉-sag₉-ga ha-ra-ŋa₂-ŋa₂ šag₄-zu ha-ra-dug₃ su-zu ha-ra-dug₃ bar-zu ŋiškim gen₆-na-a-zu ha-ra-dug₃ šag₄ {d}nanna {d}nin-gal-bi ŋiškim sag₉-sag₉-ga nam nam-til₃-la da-ri₂-še₃ he₂-me-kar₂-kar₂ {d}ri-im-{d}suen lugal me-te-ŋal₂ he₂-ŋal₂ šu du₈-du₈ diŋir gal-gal-e-ne-ke₄ ma-da he₂-en-na-gen₆ suhuš ma-da he₂-en-na-ge-en {d}nanna lugal an ki-ke₄ gu₃ kalam-ma teš₂ hu-mu-ra-ab-sig₁₀-ge {d}ri-im-{d}suen lugal-ŋu₁₀ 
