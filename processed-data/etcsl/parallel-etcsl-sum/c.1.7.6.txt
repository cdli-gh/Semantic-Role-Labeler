uŋ₃-e udu-gin₇ u₂ ka-ba mu-ni-ib-gu₇ ud re-a {d}ezina₂ še gu nu-zu an-ne₂ an-šag₄-ta im-da-an-ed₃-de₃ {d}en-lil₂-le a₂ tarah-gin₇ hur-saŋ galam ed₃-de₃ igi mi-ni-ib-il₂-il₂-i igi-ni sig-še₃ mu-un-il₂ a-ab-ba sug₄-ga-am₃ igi-nim-še₃ mu-un-il₂ kur šim {ŋeš}erin-na-kam {d}en-lil₂-le še in-dub kur-re ba-an-šum₂ he₂-ŋal₂ kalam-ma-ke₄ kur in-nu-ha im-ma-an-šum₂ hur-saŋ ŋal₂ da₁₃-da₁₃ igi ba-ni-in-tab-tab {ŋeš}saŋ-kul-bi an ki {ŋeš}suhubₓ-bi  
ud-ba {d}nin-a-zu šeš-a-ni {d}nin-ma-da-ra gu₃ mu-na-de₂-e kur-še₃ ga-e-re₇-en-de₃-en kur še gu mu₂-mu₂ id₂ hal-hal a ki-ta še kur-ba ga-am₃-ta-ab-ed₃-en-de₃-en in-nu-ha ki-en-gi ki-en-gi še nu-zu še 
{d}nin-ma-da šudu₃ an-na-ke₄ mu-na-ni-ib-gi₄-gi₄ niŋ₂ a-a-me nu-mu-un-dug₄-ga niŋ₂ {d}en-lil₂-le nu-mu-un-dug₄-ga a-na-gin₇-nam kur-še₃ i₃-sub₂-be₂-en-de₃-en še kur-ba a-na-gin₇-nam im-ta-ab-ed₃-de₃-en-de₃-en in-nu-ha ki-en-gi a-na-gin₇-nam im-ma-ni-ib-kur₉-en-de₃-en ki-en-gi še nu-zu a-na-gin₇-nam im-bi₂-ib-zu-zu-un-de₃-en 
ŋen-na {d}utu an-na ga-ba-ni-re₇-en-de₃-en lu₂ ba-nu₂-a lu₂ ba-nu₂-a u₃-sa₂ ku-ku-nam ur-saŋ dumu {d}nin-gal lu₂ ba-nu₂-a u₃-sa₂ ku-ku-nam {d}utu {ŋeš}ig ₇₀-am₃ šu mu-na-an-zig₃ 
