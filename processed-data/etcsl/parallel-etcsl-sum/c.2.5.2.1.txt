en ud huš du₇-ru kur₂-kur₂ suh₃-e kalam-ma ni₂ mah du₈ {d}nergal kar gal an ki tud₂ zi-ŋal₂ šar₂-ra en igi huš il₂-la-ni uŋ₃ lu-a sig₁₀-ge erim₂ {ŋeš}tukul du₈ {d}nergal a₂-tuku an ki-a uŋ₃ zar-re-eš 
en ud gal me mah-zu du₇-ru {tum₉}u₁₈-lu kalam-ma dul-lu {d}nergal erim₂ nam ku₅-ra₂-ni tum₉ u₈ tu₁₁ lil₂-e sag₃-ge en sukuₓ-ra₂ kalag-ga kišib-la₂ tuku na-me e-ne-ra nu-gub-bu {d}nergal daŋal il₂ u₁₈-ru er₉ gur₃-ru gal niŋ₂ ar₂-re-eš e dirig šul gal-e-ne nam-ur-saŋ-ŋa₂-ni nam-ur-saŋ-ŋa₂ {d}nergal an ki zag til-bi-še₃ nam-mah-a-ni dul-la 
ur-saŋ saŋ il₂ en nir-ŋal₂-lu dumu gaba zig₃ a-a-na {d}nergal ab hu-luh ni₂ huš ri na-me gaba ru-gu₂ nu-zu šul zig₃-ga-ni mir a-ma-ru kur-kur un-tu₁₁-be₂ {d}nergal ušumgal u₃-mun dul₄-lu uš₂ zi-ŋal₂-la na₈-na₈ 
en a-a ugu-ni {d}nu-nam-nir-gin₇ til₃ mud e-ne-da ŋal₂ {d}nergal e₂ da-ri₂ iri₁₁-gal {d}en-lil₂ ban₃-da-me-en nam tar-re di kud ka-aš bar-re-da za-a-da ša-mu-e-da-ŋal₂ {d}nergal a-ra₂ gal me huš-bi šu mah-zu-uš im-si ŋarza mah na-me nu-zu-ba za-a-ra si ma-ra-ab-sa₂ {d}nergal ŋiš-hur šu-luh uŋ₃-ba saŋ en₃ tar-bi-me-en 
ki ud šu₂-a {d}utu ma-ra-an-e₃ barag ni₂ gur₃-ru ma-ra-an-ri {d}nergal DU.DU-e-bi tum₂-mu-bi en za-a-da ŋal₂-me-en ki ud e₃ en u₅ ni₂ gal huš gur₃-ru-me-en {d}nergal za₃-mi₂ a-re-zu ni₂ su zig₃ bar-re-dam 
sipad gen₆-ne šul zid {d}utu-gin₇ di si sa₂ kud-kud {d}šu-i₃-li₂-šu nun me ul pa e₃ {d}a-nun-na-ke₄-ne {d}nergal e-ne-ra hul-du-ni zar-re-eš sal-mu-na-ab {d}šu-i₃-li₂-šu za-a-ar nir hu-mu-u₈-de₃-ŋal₂ hul₂-la hu-mu-di-ni-ib-tum₂ sipad ha-ba-du {d}utu-gin₇ uŋ₃-ba mu-ni he₂-em-mi-i-i {d}šu-i₃-li₂-šu kur-kur uŋ₃ lu-a zi-ni he₂-em-mi-ib₂-aŋ₂ 
en kur gal-la niŋ₂ ul₄-le-eš-e ak u₃-ma huš erim₂ dub₂-bu {d}nergal dub-bu dili-e-bi nu-še-ga zi ir ni₂ er₉-e-ne en nir-ŋal₂ meš₃ {d}nu-nam-nir-ra u₃-tud-da ki ŋar-ra-ni {d}nergal šag₄ mir {d}en-lil₂-la₂ a sed su₃ en gal ŋiri₃ kur saŋ dub₂-ba i₃-ŋal₂ {d}nergal me₃-še₃ gub-be₂ nir saŋ il₂-i en gu₂-erim₂-ma piriŋ-gin₇ ka ša-an-ta ZA.LAM za-ra gi₄ nu-še-ga {d}nergal {sa}šu₂-uš-gal hul-du šu šu₂-ur gu₂-erim₂-ŋal₂-la ur-saŋ kur a-a-zu-še₃ nu-še-ga ud huš gal-bi-me-en {d}nergal iri-bad₃ a₂-dam-bi ni₂ um-ši-te am-gin₇ ŋiri₃-za ba-ši-gub-be₂-en si gal-zu bi₂-tu₁₁ {d}nergal šeg₁₂-bi in-dal-gin₇ an-na um-mi-gu₇ igi huš-u₃ i₃-gur₃-u₃ igi nu-bar-re kalam-ma um-mi-ŋar {d}nergal u₃-mun-bi šeŋ₁₄-gin₇ sur₃-sur₃-ra i-ni-in-de₂ uŋ₃ gu₂-erim₂-ma u₈ i-ne₂-ŋar zi šar₂ kar i₃-bi₂-dug₄ 
{d}nergal šul za-a-da kar-bi ar₂-zu ši-im-galam-e en šu ŋar {d}en-lil₂-la₂ mu-u₈-gi šag₄ a-a-na mu-un-sed {d}nergal kalag-ga dumu kur gam {d}nu-nam-nir-ra-kam sipad an-ne₂ uŋ₃ šar₂-ra pad₃-da šul zid il₂ kur gal-la {d}šu-i₃-li₂-šu šu-luh pa e₃ ak-de₃ {d}nin-lil₂-le tud-da hu-mu-un-tah-e šen-šen me₃-a ŋiš ŋiš-e la₂-a {d}nergal e-ne-ra hul-du-ni sim{mušen}-gin₇ za-e ur₄-ur₄-u₄-mu-na-ab kur nu-še-ga-na u₁₈-lu huš bi₂-dul ŋiš-gaz-bi he₂-me-en {d}šu-i₃-li₂-šu du₆-ul-mu-na-ab iri e-ne-še₃ nu-ŋal₂ 
en er₉ a-a ugu-na nam-nir-ŋal₂ šum₂-ma {d}nergal en {d}nu-nam-nir-re nam-nir-ŋal₂ šum₂-ma {d}šu-i₃-li₂-šu zi su₃-ud-ŋal₂ nam-til₃-la-ni eš₃ e₂-meš₃-lam-ma ul-še₃ ša-mu-ra-ab-mu₂-mu₂ 
