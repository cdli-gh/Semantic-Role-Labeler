lugal iri ab₂-gin₇ lu-a unud za-e-me-en {d}nin-a-zu iri ab₂-gin₇ lu-a unud za-e-me-en en {d}nin-a-zu-ŋu₁₀ iri ab₂-gin₇ lu-a unud za-e-me-en {gi}kid za-gin₃-na-gin₇ ad-KID za-e-me-en udu-gin₇ amaš-e ri-a dur₂-ru-na-dur₂-ru-na na-gada-bi za-e-me-en hur-saŋ sukuₓ-ra₂ ul gur₃-ru en {d}nin-a-zu-me-en 
en {d}nin-a-zu ki-in-du ha-ba-dim₂-ma {d}nanna he₂-e-da-hul₂ uru₁₇ umuš gal-la {d}nanna tud-da-me-en pa mul-zu {d}aš-im₂-babbar-re a₂ he₂-em-mi-ni-in-rin₂-rin₂-ne₂ {ŋeš}gu-za an-ne₂ ma-ra-an-šum₂-ma-zu suhuš-bi nam-mi-in-gen₆ zag an ki-še₃ ŋiri₃ si he₂-da-ab-sa₂ ud-gin₇ si he₂-da-ab-sa₂ en {d}nin-a-zu-ŋu₁₀ ud-gin₇ si ha-ra-ab-sa₂ ud-gin₇ si ha-ra-ab-sa₂ {d}suen-e šibir nam-en-na-zu šu im-mi-du₇ {ŋeš}ŋidru mah kur-kur-ra pa e₃ uŋ₃-e im-mi-lah₆ {d}lamma-zu e₂-kiš-nu-ŋal₂-la a₂ gal 
{d}nin-a-zu urim₂{ki}-ma tud-da {d}nanna he₂-e-da-hul₂ en {d}nin-a-zu urim₂{ki}-ma tud-da {d}nanna he₂-e-da-hul₂ a-a ugu-zu kur gal {d}en-lil₂-le mu-zu pa bi₂-in-e₃ ama ugu-zu nin mah ki-ur₃-ra nam-zu mu-ra-ni-tar e₂-zu iri-zu kur ki sikil-ta ki-tuš-bi hu-mu-un-ŋa₂-ŋa₂ enegir{ki} iri-zu kur ki sikil-ta ki-tuš-bi hu-mu-un-ŋa₂-ŋa₂ en {d}nin-a-zu-ŋu₁₀ ki-tuš-bi hu-mu-un-ŋa₂-ŋa₂ ki-tuš-bi hu-mu-un-ŋa₂-ŋa₂ 
aga kug-sig₁₇ saŋ-za ma-ra-ni-in-gen₆ šu zid ma-ra-ni-in-du₇ dumu nir-ŋal₂ a-a ugu-na-ke₄ šag₄ ki aŋ₂-ŋa₂ igi saŋ-ŋa₂ mu-ši-in-bar an-ne₂ nam dug₃ mu-ri-in-tar dumu {d}en-lil₂ lugal kur-kur-ra-ka me-lem₄-zu he₂-e₃ en {d}nin-a-zu-ŋu₁₀ me-lem₄-zu he₂-e₃ me-lem₄-zu he₂-e₃ nitalam-zu ki-sikil munus sag₉-ga nin {d}nin-girid₂-da e₂-zu iri-zu hu-mu-ra-ab-be₂ šita-še₃ ša-ra-da-gub diŋir kalam-ma en {d}nin-a-zu-ŋu₁₀ 
