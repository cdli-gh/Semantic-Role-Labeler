nin me nun-na ud-gin₇ dalla e₃ hi-li zid-da ul-še₃ pad₃-da {d}na-na-a me-te e₂-an-ka in-nin-ra tum₂-ma gal-zu nu-u₈-gig-ge nin kur-kur-ra zid-de₃-eš-še₃ pad₃-da {d}na-na-a kalam e₂-an-ka igi-ŋal₂ šum₂-mu ba-e-zu 
an-gin₇ sag₉ munus saŋ maš₃ nin dal-dal-le-e du₇ {d}na-na-a kug {d}inana-ke₄ zid-de₃-eš umun₂ ak munus mul-an he₂-me-a nin kug-zu niŋ₂-nam-še₃ ŋal₂-la munus zid šag₄ su₃-ra₂ nin inim-še₃ ŋal₂-la-bi i₃-zal-le-eš umuš kug {d}inana-ke₄ ak nu-u₈-gig-e ki aŋ₂ {d}na-na-a di-kud gal diŋir dur₂ mah ki unug{ki}-ga til₃-la 
munus zid eš-bar dug₃ kalam-ma-kam di-di-bi gal-zu {d}na-na-a si sa₂ iri uŋ₃ lu-a igi-ŋal₂ munus mah inim kug dug₄-ge du₇ nin hi-li-a tum₂-ma {d}na-na-a saŋ il₂ e₂-an-ka lu₂ inim sag₉-ge kalam-ma 
an-e igi sag₉ kalam-ma lugal kur-kur-ra {d}na-na-a kalam e₂-an-na hi-li šul sipad zid dumu {d}nu-nam-nir-re {d}iš-bi-er₃-ra me gal-di gu {d}na-na-a su₃-ud-še₃ a-ra-zu-ni kurun-gin₇ su-ub en zid-da-na-ka e₂-an-na-kam 
ša-mu-da-pad₃ {d}na-na-a kalam-ma nu-u₈-gig-e ki aŋ₂-zu {d}iš-bi-er₃-ra ul-še₃ lu₂ inim sag₉-ga-ni he₂-me-en 
nin gal šag₄ ki zi-šag₄-ŋal₂ tum₂-ma nu-u₈-gig-e sa₂-bi šu ŋa₂-ŋa₂ me giri₁₇-zal šu daŋal nu-u₈-gig-e ma-ra-an-šum₂ {d}na-na-a nin gal šag₄ ki zi-šag₄-ŋal₂ tum₂-ma nu-u₈-gig-e sa₂-bi šu ŋa₂-ŋa₂ uŋ₃-e {d}iš-bi-er₃-ra lugal sipad-bi-me-en {d}na-na-a inim dug₄ an-na-ta nin kur-kur-ra za-e-me-en eš₃-e kul-aba₄ ša-mu-na-ab-be₂ uŋ₃-e za-ra šag₄-bi im-mi-niŋin₂ ši-im-da-ab-be₂-en {d}na-na-a munus zid mu he₂-sag₉ saŋ gig₂-ga-me-en inim kug-zu-zu in-nin-na-ra zal-le-eš im-ma-sag₉ šul hi-li-a pad₃-da nu-u₈-gig-e dumu {d}en-lil₂-ke₄ {d}na-na-a in-nin me kug-zu ša-ra-mu₂-mu₂ ki-nu₂-še₃ igi zid nam-til₃-la za-e hu-mu-ni-in-du₈ {d}iš-bi-er₃-ra šul hi-li-a pad₃-da 
