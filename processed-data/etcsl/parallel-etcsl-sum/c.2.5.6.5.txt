an u₁₈-ru gal diŋir-re-e-ne an nir-ŋal₂ diŋir pa e₃-a an lugal-la nam gal tar-ra-ni {d}ur-{d}nin-urta-ra šu zid hu-mu-na-ab-ŋar 
zag kur-kur-ra-še₃ dili-ni dib {d}a-nun-na-ke₄-ne saŋ keše₂-bi na-nam me gal-gal-la zag mu-ni-in-keše₂ me šar₂-ra ŋiri₃-ni nam-mi-in-ŋar diŋir gal-an-zu nun nam tar-re-de₃ gu₃ zid mu-na-an-de₂ an-ne₂ {d}ur-{d}nin-urta-ra gu₃ zid mu-na-an-de₂ kalam-ma mu-ni-in-mah an-ne₂ {d}ur-{d}nin-urta mu-ni-in-mah {ŋeš}gu-za nam-lugal-la ul-še₃ suhuš gen₆-na šibir mah me kalam-ma ur₄-ur₄ ŋidru niŋ₂-gen₆-na uŋ₃ šar₂ lah₅-lah₅-e {d}ur-{d}nin-urta-ra mu-na-an-tah an kug-ga ki nam tar-ra-ni diŋir an-na ba-sug₂-ge-eš-a {d}a-nun-na-ke₄-ne ŋizzal ba-an-ak-eš 
unken ŋar-ra-ba he₂-am₃ ba-ni-in-ne-eš iri du₃-du₃ a₂-dam ki ŋar-ra kur gam-e kalam suhuš gen₆-na mu he₂-ŋal₂ bal ud sud-da {d}ur-{d}nin-urta-ra mu-na-an-šum₂ 
an-na igi su₃-ud-bi bar-ra-ni sipad zid mu-ni-in-il₂ {d}ur-{d}nin-urta dumu ki aŋ₂-ŋa₂-ni mi₂ zid-de₂-eš ša-mu-un-e ni₂ me-lem₄-za teš₂ he₂-ŋal₂ ud gal-gin₇ u₅-bi nam-šul-zu gaba gi₄ na-an-tuku-tuku-un ma-da he₂-de₃-ŋal₂ mu-zu kur-kur-ra he₂-em-mah-en sag₉-zu he₂-di ma-da ni₂-ba nam-ra-an-gam-e gu₂ ŋiš hu-mu-ra-ab-ŋar {d}ur-{d}nin-urta a₂ gal šum₂-ma-ŋu₁₀ mu-ŋu₁₀-še₃ nir he₂-ŋal₂ inim-zu {ŋeš}rab₃ mah-gin₇ hul-ŋal₂-e šu he₂-em-ri-ri a₂ aŋ₂-ŋa₂-zu ki-bal-a ha-ba-te giri₁₇ šu ha-ma-an-ŋal₂-eš nam-nun-zu saŋ an-še₃ he₂-eb-il₂ uŋ₃-e ha-ma-dug₃-ge niŋ₂-gen₆-na za-e lu₂-bi he₂-me-en a₂-tah-zu he₂-a niŋ₂-si-sa₂ šag₄-ta e₃-a-me-en {d}utu ba-gub-ba {d}inana ki aŋ₂-zu na-nam nam-til₃ ha-ra-ab-sud-de₃ {d}lamma sag₉-ga nam-en nam-lugal-la zid-de₃-eš ha-ra-sug₂-ge-eš mu sa₄-a ki-en-gi-ra-me-en {d}ur-{d}nin-urta-ŋu₁₀ eš₃ nibru{ki} dur-an-ki-ka saŋ il₂-la ŋen-i₃ kadra-zu šeg₁₂ e₂-kur-ra-ke₄ šu-bi im-gid₂ sipad ni₂ guru₃ nidba gal-gal-la-ni e₂-še₃ ha-ma-gub-be₂ 
₁ diŋir-re-ne me gal-gal-la i₃-me-en an lugal ₁ diŋir-re-ne me gal-gal-la i₃-me-en {d}ur-{d}nin-urta ka-ta e₃-a-ŋu₁₀ ul-še₃ na-ra-kur₂-ru 
