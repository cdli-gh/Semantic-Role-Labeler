ma₂-gur₈ {d}en-ki-ke₄ kar he-ŋal₂ nam-še₃ ma-ra-ni-in-tar a-a {d}en-lil₂-le igi zid mu-u₃-ši-bar nin-zu-u₃ {d}nin-lil₂-le u₃-tud-zu bi₂-in-dug₄ uₓ-a zid lugal šul-gi-da a₂-zu mu-da-an-aŋ₂ ŋeštug₃ daŋal-la-kam sa₂ gal mu-u₃-ši-in-pad₃ sipad-de₃ ud ŋi₆-a u₃ nu-mu-u₃-ši-in-ku₄-ku₄ igi-ŋal₂-tuku ŋiš-hur-re kiŋ₂-ŋa₂ kug-zu niŋ₂-nam-ma-ke₄ {ŋeš}tir gal-gal-la erin gal ma-ra-an-ni-in-kud me-zu-u₃ šu bi₂-du₇ u₆-e ba-an-gub-be₂-en₃ 
tug₂ sig₁₀-ga gu-a tag-ga-a-zu-u₃ ki kid-mah-hal-zu-u₃ ud a₂-dam kug-ge daŋal-bi si-a-me-en₃ ŋiš-šu-dim₂-zu-u₃ muš-šag₄-tur₃ sim-dam ak šu-ba nu₂-me-en₃ gi-muš-zu-u₃ ušumgal ki-nu₂-bi-a u₃ dug₃ ku₄-me-en₃ {ŋeš}mi-ri₂-za-zu-u₃ muš sig-sig kur-ku šag₄ ki tab-ba-me-en₃ {ŋeš}eme-sig-zu-u₃ a-ŋi₆ {id₂}buranuna kug-ga teš₂-ba gun₃-gun₃-me-en₃ {ŋeš}u₃ {ŋeš}har-ra keše₂-keše₂-ra₂-zu-u₃ ki ŋa₂-ar-ŋa₂-ra-bi kun-saŋ pu₂ kur-ra si sa₂-a ŋiš sig₉-si-ig-ga-me-en₃ {ŋeš}LU kug-zu-u₃ he₂-ŋal₂ ŋar-ŋar-ra-a ki he₂-us₂-sa-me-en₃ ŋiš-hum-zu-u₃ abzu šag₄-bi-a barag mah-a ri-a-me-en₃ {ŋeš}IGI.X-zu-u₃ arattaₓ{ki} gi₁₆-sa šu ŋa₂-ar-ŋa₂-ra-me-en₃ kan₄ ud e₃-še₃ ŋal₂-la-a-zu-u₃ {d}nin-uš{mušen}-a umbin-ba niŋ₂ mi-ni-ib₂-la₂ a₂ mu-u₃-sud-sud-e 
aš-me kug-sig₁₇-ga gun₃-a-zu-u₃ {kuš}usan₃ il₂-la-a-bi i₃-ti niŋ₂ giri₁₇-zal kur-kur-ra zid-de₃-eš₂ e₃-a-me-en₃ an-ti-bal me nam-lugal-la-ka še-er-ha-an dug₄-ga-zu-u₃ tir {ŋeš}ha-šu-ur₂-ra a sig ŋa₂-ra ŋissu dug₃-ga-me-en₃ KID.ŠU₂-zu-u₃ u₂-si-an mul ed₂-de₃ ni₂ huš ri-a-me-en₃ gi-zi di₄-di₄ pa₁₂-pa₁₂-al il₂-la saŋ sig₁₀-ga-zu-a šag₄-ba mušen buru₅{mušen} ambar kug-gin₇ ad mu-ŋa₂-ŋa₂-ŋa₂ mur ša-a-bi du₉-du₉-u₃ {dug}šakir₃-ra-gin₇ šag₄-ge dug₃-ga-bi {d}en-lil₂ {d}nin-lil₂-ra hul₂-la-gin₇ mu-ni-ib₂-ŋa₂-ŋa₂-ŋa₂ 
{ŋeš}zi-gan-zu-u₃ kiŋ₂{ku₆} mah a tal₂-la ka ki-sal₄-la-me-en₃ alim ki gal-la ni₂ il₂-il₂-a-me-en₃ eš₂ ma₂ gid₂-zu-u₃ {d}nirah dar-a kalam-ma la₂-a-me-en₃ {ŋeš}dimgul-zu-u₃ uz₃-saŋ an-na i-i-me-en₃ {ŋeš}ad-us₂-zu-u₃ ur-saŋ ur-saŋ-ra si sa₂ sig₁₀-ga-me-en₃ ma₂-saŋ-zu-u₃ {d}nanna ur₅-ra-aš sag₉-ga ma₂-eŋer-zu-u₃ {d}utu an-ur₂-ra a₂-sumur₂-zu-u₃ 
ezen kug bi₃-lu₅-da gal-gal sipad zid šul-gi-re ki-bi-še₃ mu-ŋa₂-ar-ŋa₂-ar nibru{ki}-a diŋir gal-gal-e-ne a kug mu-tu₁₇-tu₁₇-u₃-eš₂ iri{ki}-a nam ki-bi-še₃ mu-tar-e me zid mu-hal-hal-e ama kalam-ma {d}nin-lil₂ lu₂ sag₉-ga e₂-ta nam-X-X-e₃ {d}en-lil₂-le ab₂-šilam kug-gin₇ gu₂-da mu-ni-in-la₂ barag kug-bi dur₂ im-mi-in-ŋa₂-re-eš₂ niŋ₂ mi-ni-ib₂-gu-ul-gu-ul-ne 
ma₂-gur₈ mah {id₂}idigna-a he₂-du₇-bi id₂ hal-hal-la i₃-kur₉-ru a mul-mul-la šita₂ saŋ ₅ mitum ŋiš-gid₂-da šu-nir a tu₅-a igi-še₃ ur-saŋ {d}en-lil₂-la₂ {d}nin-urta saŋ-bi-a mu-ŋen addirₓ daŋal-zu-u₃ ŋiš-u₃-sal₄-la-bi-e si im-sa₂-sa₂-e ma₂-gur₈ gi-dirig kug-ga {ŋeš}gi-muš kug-bi lu₂ addirₓ la₂ šir₃ kug nin nam-mah gal-gal-ni mi₂ munus zid-da {d}nin-lil₂ hul₂-la-e šul-gi ki-en-gi urim₂{ki}-e niŋ₂-hul₂-la sag₉-ga ma₂-gur₈ kar me-te-a-ŋi₆-a a-ne sud i₃-im-me ŋiš-gi tum-ma-al{ki} {d}en-lil₂-la₂-ka a₂ mu-sud-sud-e gud du₃-gin₇ saŋ mu-ni-ib₂-il₂-il₂ gu₂ mi-ni-ib₂-mar-mar i₃-si₃ zig₃-ga-a gaba im-ra-ra-ra a šu ni₁₀-ni₁₀ i₃-HA-HA-HA a šag₄-ga du-bi engur-ra ku₆ im-ši-hu-luh-e a bar-ra du-bi he₂-ŋal₂-e mul-ma-al im-mi-ib₂-za 
gi-dirig kug-ge nam am₃-us₂ nin tum-ma-al{ki} a-ra-zu ama a-a {d}en-lil₂-la₂ an lugal diŋir nam tar-re giri₁₇ šu mu-ni-ŋal₂ {d}nin-lil₂-da ki ŋišbunₓ-na-ka zag-ge mu-ti-ni-ib₂-si-eš₂ šul-gi sipad nidba gal-gal-la-ni mu-ne-ši-ib₂-dib-dib-be₂ ud nam-he-a mi-ni-ib₂-zal-zal-ne ŋi₆ i₃-im-i-i-ne lugal ma₂-gur₈ kug du₈-a-ra nam mu-ni-in-tar-re-eš₂ nam tar-ra-a-bi ul-le₂-a-še₃ niŋ₂ saŋ-ba du-am₃ 
gaba kalam-ma-ka ud mu-u₃-ŋa₂-ar {d}utu-u₃ dalla bi₂-e₃ ma₂-gur₈ gaba ri-bi-a nam am₃-mi-ib-gu₂-un-gun₂ gu₃ mur mu-ša₄ nin-mu-tum₂ id₂ mu he₂-ŋal₂-la-ka a šu ti-a-am₃ eštub{ku₆}-bi-e tun₃:mu mi-ib₂-gun₃-gun₃ {d}en-lil₂ i₃-hul₂-le muš-u₂{ku₆}-e gu₃ ŋa₂-ar-ba a-ne mu-e {d}nin-lil₂ i₃-hul₂-le ŊIŠ.ŠEŠ{ku₆}-ni ib₂ mi-ni-ib₂-li-e {d}en-ki i₃-hul₂-le suhur-maš₂{ku₆}-e sun₄-bi mu-u₃-sud-e {d}nanna i₃-hul₂-le a-nun-na im-ši-hul₂-hul₂-le-eš₂ {id₂}buranun-na saŋ mi-ni-ib₂-il₂-il₂ šag₄ kur-ra-am₃ a zal tum₃-tum₃-da ma₂-gur₈ kug kar-re mu-ni-ib₂-us₂ nibru{ki} hul₂-la-a-am₃ 
{d}nin-lil₂-le DU-a-e lugal šul-gi-ra igi hul₂-la₂ saŋ-ki zalag-ga-na mu-ši-im-bar-bar-re sipad šul-gi mu gi₁₆-sa lugal ezen-na aga an kug-ge saŋ-za mu-ni-in-gen₆-na ŋi₆-bi ga-ra-ab-bad-bad ŋidru kug {d}en-lil₂-le ma-ra-an-šum₂-ma-a ud-bi ga-ra-ab-sud-sud {ŋeš}gu-za {d}en-ki-ke₄ saŋ ha-ba-ra-rig₇-ga-a suhuš-bi ha-ra-ab-gen₆-ge-en₆ {d}nanna amar ban₃-da a {d}en-lil₂-la₂ zid-de₃-eš₂ ša-mu-u₃-tud sipad niŋ₂-du₇-e pa e₃-a a-la sug₄-am₃ nam-til₃-zu-u₃ tug₂-ba₁₃ kug-ŋu₁₀-gin₇ bar-ra he₂-mi-ni-dul 
