a-ŋu₁₀ an ma-an-ze₂-eŋ₃ ki ma-an-ze₂-eŋ₃ me-e {d}ga-ša-an-an-na-ŋen ma-ra dim₃-me-er teš₂ mu-da-sa₂-a 
{d}mu-ul-lil₂-le an ma-an-ze₂-eŋ₃ ki ma-an-ze₂-eŋ₃ me-e {d}ga-ša-an-an-na-ŋen na-aŋ₂-u₃-mu-un ma-an-ze₂-eŋ₃ na-aŋ₂-ga-ša-an ma-an-ze₂-eŋ₃ me₃ ma-an-ze₂-eŋ₃ šen-šen ma-an-ze₂-eŋ₃ mar-uru₅ ma-an-ze₂-eŋ₃ dal-ha-mun ma-an-ze₂-eŋ₃ an men saŋ-ŋa₂ mu-ni-in-ma-al ki {kuš}e-sir₂ me-ri-ŋa₂ mu-ni-in-sig₉ tug₂-ba₁₃ kug su-ŋa₂ mu-ni-in-la₂ {mu}mudru kug šu-ŋa₂ mu-ni-in-ma-al 
diŋir buru₅-me-eš me-e mu-tin-ŋen {d}a-nun-na di-da-me-eš me-e sumun₂ zid-ŋen sumun₂ zid a-a {d}en-lil₂-la₂-ŋen u₃-sumun₂ zid saŋ-ŋa₂ di-a-ni 
e₂-kur-ra e₂ {d}mu-ul-lil₂-la₂-še₃ ku₄-ku₄-da-ŋu₁₀-ne i₃-du₈-e gaba-ŋu₁₀ šu li-bi₂-ma-ma sukkal-e il₂-la₂ na-ma-ab-be₂ 
an ŋa₂-a-kam ki ŋa₂-a-kam me-e ur-saŋ-ŋen unug{ki}-ga e₂-an-na ŋa₂-a-kam zabalam{ki} gi-gun₄-na ma-a-kam nibru{ki}-a dur-an-ki ma-a-kam urim₂{ki}-ma e₂-dilmun-na ma-a-kam ŋir₂-su{ki}-a eš₂-dam-kug ma-a-kam adab{ki}-a e₂-šar-ra ma-a-kam kiš{ki}-a hur-saŋ-kalam-ma ma-a-kam kisiga{ki} amaš-kug-ga ma-a-kam akšak{ki}-a an-za-gar₃ ma-a-kam umma{ki}-a ib-gal ma-a-kam a-ga-de₃{ki}-a ul-maš ma-a-kam ma-ra dim₃-me-er teš₂ mu-da-sa₂-a 
