šu-luh kug-ga tum₂-ma {d}ri-im-{d}suen išib an-na sizkur sikil-la tum₂-ma šag₄ kug-ta bi₂-pad₃-da-zu nam-en kalam-ma-še₃ i-ni-il₂-la nam-sipad saŋ gig₂-ga i-ni-in-ŋar-ra ešgiri₂ kalam ge-en-ge-en šu-ni bi₂-in-si-a šibir uŋ₃ zi-ŋal₂ lah₅-lah₅-e zag-ga-na bi₂-in-la₂ ša-ra-da-gub šu sikil-la ak-a-ni niŋ₂-nam mi-ni-in-dug₃-dug₃ 
ga {d}ezina₂-ma ir dug₃-ga ma-dam kalam-ma-ka he-nun šag₄-tum₂-ma he₂-ŋal₂ nu-silig-ge kurun ŋeštin pa e₃-a {kaš}ulušin₃ ku₇-ku₇-da a₂ sikil-da šar₂-ra kaš er₉ ki sikil ŋeštin tab-ba a naŋ nam-en-na-zu kaš tab-ba kaš mah šu kug-zu tum₂-ma lal₃ babbar mu pad₃-da-zu hur-saŋ-ta e₃-a i₃ ab₂ kug-ga i₃-nun me-te nam-nun-na-zu i₃-ŋiš barag-ga i₃ li saŋ sig₉-ga gara₂ sig₇-a me-te {e₂}tur₃-re unu₇ kug nam-diŋir-zu šul ŋiš tuku-zu lugal ki aŋ₂-zu sipad zid {d}ri-im-{d}suen nam-til₃-la-ni-še₃ tum₂-ma-da gen₆-ne₂-de₃ KI.LUGAL.GUB kug šita-še₃ ba-ab-du₇-a sizkur šag₄ hul₂-la ša-ra-de₂-de₂-e 
u₂ sikil-la u₂-bi gu₇ a sikil-la a-bi naŋ-a ne-saŋ dug₄-ga-zu šag₄ hul₂-la-zu-ta šu te-en-ši-ib a-ra-zu-ni še-ga-an za-e nir he₂-ŋal₂ sun₅-na-bi inim mu-ra-ab-sag₉-ge nam-til₃-bi dug₄-ga-ab KI.EN.GUB kug KI.EN.GUB mah-e zid-de₃-eš lah₅-ab ki-gub-ba-ni-ta silim-ma ŋar-mu-na-ab 
nam-lugal-la-ni igi-zu-še₃ da-ri₂-še₃ he₂-ŋal₂-le saŋ-kal kalam-ma en nun pa-de₃ he₂-a dug₄-ga-zu-ta an ki-gin₇ sag₂ nu-di uŋ₃ šar₂-ra ka he₂-en-nam ka ba-a-ni-še₃ diŋir ama diŋir-re-e-ne ŋizzal he₂-em-ši-ak dug₄-ga-ni-še₃ ha-ba-dur₂-ru-ne-eš nam-til₃ šu gi₄-a he₂-ni-tum₂-tum₂-mu nam-lu₂-u₁₈-lu-bi šag₄ hul₂-la he₂-eb-ak-e ud-bi-še₃ u₂-a zid-bi he₂-em me-lem₄ guru₃-a-ni im dugud-da-gin₇ lugal gu₂ du₃-a-ni he₂-em-dul niŋ₂-nam sag₉-ga-ni maš₂-da-ri-a-bi he₂-ni-in-ku₄-ku₄ 
sipad zid {d}ri-im-{d}suen za-ra diŋir-bi-gin₇ igi-bi ma-ra-ši-ŋal₂ nam-til₃ ki aŋ₂-ŋa₂-ni ŋar-i₃ šag₄ hul₂-la rig₇-bi₂-ib ud-gin₇ ha-ba-mu₂-mu₂ šu mu-ra-mu₂-mu₂ ed₃-da-ni ŋiš tuku-bi₂-ib inim sag₉-sag₉-ge-da-ni zi-ni til₃-mu-na-ab nir he₂-ŋal₂ zag ša₄ na-an-tuku-tuku giri₁₇ šu mu-ra-an-ŋal₂ ud-bi su₃-ud-ba-ni-ib nam-til₃-la-ka nam-lugal-la a₂-bi inim si sa₂-a-ni gi₁₆-sa he₂-em šag₄ hul₂-la he₂-eb-ak-e šu gi₄-a ur-mah nam-en-na-bi-še₃ he₂-da-ab-ri-eš u₃-gul ŋa₂-ŋa₂-ni-še₃ bar he₂-en-na-zalag nam-til₃-la šum₂-mu-na-ab inim kug-zu nam-til₃-la-ni-še₃ he₂-em-tum₂-me šu il₂-la-ni-še₃ še-ga-mu-un-ši-ib nam dug₃ tar-mu-na-ab 
nam-til₃-bi-gin₇ su ma-da-na he₂-eb-dug₄ ub-da ₄ ŋiri₃-ni-še₃ gam-mu-na e-ne barag-bi he₂-em ma-da-na u₂-sal-la nu₂-a šag₄ hul₂-la ud hu-mu-di-ni-ib-zal-e e₂-gal-la lugal še-ga-zu za-a-še₃ ŋal₂-la {d}ri-im-{d}suen en {d}aš-im₂-babbar mu-ni bi₂-in-sa₄-a ud bal-ni sud-ba-ni-ib zi aga zid mah nam-til₃-la-ni-še₃ me-teš₂ X-i-i {ŋeš}gu-za ma-da he₂-ge-en ur₅ sag₉-ge šag₄ hul₂-la-bi šag₄ he₂-eb-si igi-bi-še₃ nam silim-ma he₂-em u₃-luh niŋ₂-si-sa₂ šu-ni-še₃ si-bi₂-ib uŋ₃ šar₂-ra he₂-eb-sa dadag-ga saŋ us₂ za-e mu-na taka₄-ab itid giri₁₇-zal asilₓ-la₂-bi niŋ₂-ba-aš ba-mu-na-ab mu šar₂-a mul-an za-gin₃-gin₇ šid-bi nu-til-le saŋ-e-eš rig₇-mu-na-ab nam-lugal-la bal šag₄ hul₂-la du-ri-še₃ he₂-eb-ak-e 
lugal u₂-a zid he₂-til₃-le {d}ri-im-{d}suen u₂-a zid he₂-til₃-le nam-lugal-la-ni su-za-a he₂-eb-dug₃ ud nam-til₃-la-ka-ni su₃-ud-ba-ni-ib ma-da ki-bi gi₄-a nam-lugal-bi šum₂-mu-na-ab šag₄ ma-da dug₃-ga-na-ab ŋiri₃ ma-da si sa₂-mu-na-ab gu₃ kalam-ma teš₂-a sig₁₀-ge₅-mu-na-ab {d}ri-im-{d}suen sipad šag₄ še-ga-zu he₂-til₃-le id₂-bi a hu-mu-na-ab-tum₃ a-šag₄-ga še hu-mu-na-ab-mu₂-mu₂ pu₂-kiri₆ lal₃ ŋeštin hu-mu-na-ab-tum₃ ambar ku₆ mušen ul-e-eš hu-mu-na-ab-ŋar-ŋar {e₂}tur₃-e amaš-a-bi-de₃ ha-ba-lu-lu šeŋₓ an-ta a-bi bad-ta he₂-en-na-ge-en e₂-gal zi su₃-ud-ŋal₂ he₂-en-da-ab-si {d}ri-im-{d}suen lugal-ŋu₁₀ 
