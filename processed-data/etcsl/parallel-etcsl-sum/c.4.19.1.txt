ur-saŋ en šag₄-tum₂ a-gar₃ ur-mah kur sud-da {d}nin-ŋiš-zid-da muš-mah ušumgal-a-da tab-ba am gal šen-šen-na gaba guz-a-ba a-ŋi₆ ama-ni ki aŋ₂ {d}nin-girid₂-da-a šag₄ hi-li-a tud-da ubur kug-ga-na ga zid gu₇-a uš₁₁ piriŋ sub-sub-ba abzu-a buluŋ₃-ŋa₂ išib mah-am₃ eš₂-da kug šu du₈ saŋ₅-ŋa₂ dub kalag-ga-ba niŋ₂-zid zu₂ keše₂-da lugal am ur₅ un₃ eme si sa₂ niŋ₂-erim₂-e hul gig uru₂ idim hur nu-mu-un-gi₄-gi₄ šu suh₃-a di-de₃ {d}nin-ŋiš-zid-da idim hur nu-mu-un-gi₄-gi₄ šu suh₃-a di-de₃ 
erim-erim-ma šu-zu ma-ra-ši-ŋal₂ sipad saŋ gig₂-ga šid-bi mu-e-zu u₈ sila₄-bi kiŋ₂-kiŋ₂-de₃ ma-ra-ši-ŋen ud₅-de₃ maš₂-bi ŋidru ud su₃-ra₂ tum₂-tum₂-mu-bi mu-e-zu {d}nin-ŋiš-zid-da ŋidru ud su₃-ra₂ tum₂-tum₂-mu-bi mu-e-zu 
lugal šag₄-la₂ sug₄ šag₄-ta e₃-a inim šudu₃-zu šu-a he₂-eb-gi₄ nam-til₃ u₃-tud za-da ša-mu-un-ŋal₂ nun hi-li sud-sud {d}nin-ŋiš-zid-da barag ki-tuš mah-a tuš-a-ni en diŋir šul a₂ zid-da tug₂ mur₁₀ ŋidru za-gin₃ šu u₃-mu-e-ti šir₃-nam-šub ad mi-ri-ib-dug₄ ni₂-te-na mi-ni-ib-be₂ ka lul-la bal-bal-am₃ šag₄ mu-na-te-en-te-en šar₂-šar₂-ra ša-mu-šub-be₂-en izi-gin₇ ba-ra-ma₅-ma₅-an 
lugal en šag₄ su₃-ra₂ barag mah-za nam dug₃ mu-ri-in-tar diŋir niŋ₂-si-sa₂-e ki aŋ₂-e inim dug₃-bi mu-un-e palil gal-zu unken-na he₂-du₇ lugal ni₂ ri-a ildum₂ ud-bi saŋ-ba du-a an-bar an-ta a-ba de-ŋen-ne₂ a-na an-da-sa₂-a ur-saŋ me₃ igi ŋal₂ taka₄-a kur un₃-na i₃-a-e₃ {d}nin-ŋiš-zid-da me₃ igi ŋal₂ taka₄-a kur un₃-na i₃-a-e₃ lugal ki gu-la a₂ aŋ₂-ŋa₂ tum₂ ki DU-bi tum₂-mu-de₃ šul diŋir tuku ki a₂ aŋ₂-ŋa₂-ni igi-bi ma-ra-ši-ŋal₂ lugal ka lal₃ diŋir-re-e-ne {d}en-ki za₃-mi₂ {d}nin-ŋiš-zid-da dumu {d}nin-a-zu a-a {d}en-ki za₃-mi₂ 
