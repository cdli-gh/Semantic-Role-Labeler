diŋir nam-he u₃-tud-da an-na igi bar-ra {d}uraš-a {d}šu-{d}suen lu₂ {d}nanna di zu-gin₇ igi {d}en-lil₂-la₂-še₃ u₃-tud-da-zu-ta lu₂ ne-me-en mu {d}nanna-e sa₄ šu-{d}suen dumu ur-saŋ an-na ki aŋ₂ {d}en-lil₂-la₂ e₂-kur za-gin₃-ta saŋ il₂-la {d}uraš-e tud-da šag₄ {d}uraš-a-ke₄ pad₃-da-am₃ kur-kur-ra ha-ba-il₂ suh-gir₁₁ saŋ mah {d}en-lil₂-la₂-kam {ŋeš}ŋidru-ni he₂-su₃-ud dili-ni ŋiš tuku {d}en-lil₂-la₂-kam a₂ mah šum₂-ma-am₃ šu dug₄-ga an za-gin₃-na-kam {d}nin-lil₂-la₂ tam-ma-ni-im {d}šu-{d}suen uₓ-a hi-li mul-mul 
{d}en-lil₂-la₂ {d}šu-{d}suen saŋ il₂ tum₂-ma sun₄ za-gin₃ sud-sud {d}utu-gin₇ kur-kur-ra {d}šu-{d}suen nir-ŋal₂ eš₃ me i-i mir ni₂ girid₂ i-lim kalam-ma keše₂ nam-gal-še₃ ŋiš-nu₁₁ il₂ si keše₂ an-na a₂ mah {d}en-lil₂-la₂ dili-ni en he₂-ŋal₂-la {d}šu-{d}suen piriŋ gal barag-ge₂-e-ne 
a-a {d}en-lil₂ en nam tar-re a₂-tuku-ni he₂-me-en {d}utu-gin₇ he₂-du₇-ni he₂-me-en {d}nin-lil₂ eš₃ mah-a-kam en sig₇-ga {d}en-ki nam tar-re a-a ŋeštug₂ daŋal-la-kam gal-an-zu {d}en-lil₂-le igi ŋal₂-la-ni-še₃ zid-de₃-eš lugal-ŋu₁₀ diŋir nam tar-ra ki ur₅ sag₉-ge {d}šu-{d}suen di ku₅-ru ka-aš bar-re-da lugal-ŋu₁₀ a₂ bad 
saŋ il₂ men lugal du₇ dumu {d}nin-sumun₂-na peš₁₀-ŋal₂ gaba-ŋal₂ {d}a-nun-na-ke₄-e-ne {d}šu-{d}suen kug {d}inana-ke₄ pa e₃ šag₄ ki aŋ₂ hi-li niŋ₂ nu-til-le-dam munus zid saŋ-tab-zu ma-ra-an-šum₂ {d}en-lil₂-le gu₂-da kalag-ga a₂ mah šum₂-ma kur gal-la usu-ni-ta ur-saŋ en barag-barag-ge₂-ne zag dib piriŋ gal-bi-im {d}šu-{d}suen alan sag₉ aga za-gin₃ gaba kug-ga u₆ di ur-saŋ nam-diŋir-še₃ tud-da me-te nam-lugal-la an ki-a zag kalam-ma-še₃ kalag-ga 
ga-an-i-i {d}nin-lil₂-la₂-kam in-nin₉ he₂-en-na-nam {d}utu-gin₇ kalam daŋal im-mi-in-si {d}šu-{d}suen u₂-a-zu sud-am₃ X-ra-ra 
