lugal gud igi gun₃ sun₄ {na₄}za-gin₃ la₂-ŋu₁₀-ur₂ u₃-na-a-dug₄ 
alan kug-sig₁₇ ud dug₃-ga tud-da ab₂-za-za amaš kug-ga buluŋ₃-ŋa₂ šag₄ kug {d}inana-ta pad₃-da en nir-ŋal₂ {d}inana-ŋu₁₀-ur₂ u₃-na-de₃-tah 
za-e dim₂-ma-zu dumu an-na-me-en dug₄-ga-zu inim diŋir-ra-gin₇ hur nu-gi₄-gi₄-dam inim-zu im an-ta šeŋ₃-ŋe₂₆-gin₇ šid nu-tuku-tuku-dam {m}ur-sag₉-ga arad-zu na-ab-be₂-a 
lugal-ŋu₁₀ bar-ŋa₂ en₃ bi₂-in-tar dumu urim₂{ki}-ma-me-en tukum-bi lugal-ŋa₂ an-na-kam e₂ ad-da-ŋa₂ lu₂ nam-ba-ab-tum₃ ki-ur₃ e₂ ad-da-ŋa₂ lu₂ nam-mu-da-an-kar-re lugal-ŋu₁₀ he₂-en-zu 
