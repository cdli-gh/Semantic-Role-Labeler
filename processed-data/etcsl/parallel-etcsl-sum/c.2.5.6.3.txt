ur-saŋ ušum ni₂ ri ni₂ huš dirig gal-di {d}nin-urta mar-uru₅ šu zig₃-ga kalag-ga usu mah tuku kur nu-un-ta-e₃ a₂ nam-ur-saŋ-ŋa₂ šag₄-ta tum₂-a gaba gi₄ nu-tuku 
iri ki a₂-dam nu-ŋal₂-la ki-bal hul-ŋal₂ ak {d}nin-urta piriŋ huš hu-luh-ha-gin₇ DU-zu-ne ud e₃-ta ud šu₂-uš an ki ši-im-tuku₄-e di-kud nir-ŋal₂ usu mah tuku-gin₇ ki-bal du₇-du₇-zu ud i₃-du₇ ŋi₆ u₃-na ši-im-ma-zig₃ ki-bal-e ši-im-nu₂-e igi il₂-i-zu hur-saŋ gal teš₂-ba ši-im-da-tu-ku 
en iri nam {d}nu-nam-nir-ra ŋiškim-til₃ a-a-na {d}nin-urta a₂ zid-da kur gal-la-aš ša-mu-un-til₃-la-ni-me-en eš-bar dug₄-ga-ni ki-bi-še₃ ŋa₂-ŋa₂ di-di-bi mu-e-zu 
en barag-barag ni₂ er₉-be₂-ne ŋiri₃ saga₁₁ hul-du erim₂-ŋal₂ nu-mu-un-e₃ kur ma-da daŋal igi zid bar-ra-zu nam-he₂-a ma-ra-an-du₈ {d}ur-{d}nin-urta šul za-še₃ ŋal₂ sipad zid ŋiš tuku-zu-um ub-da an ki uŋ₃ ki ŋar-ra-ba saŋ-e-eš mu-ni-rig₇ ŋeštug₂ šum₂-ma {d}en-ki-ka₃ tum₂-tum₂-mu-bi mu-e-zu saŋ gig₂ udu-gin₇ lu-a-bi hu-mu-ŋal₂-e us₂-zu he₂-bi₂-ib₂-dab₅-be₂ 
u₄-ta-u₁₈-lu en dumu {d}en-lil₂-la₂ hur-saŋ-ta e₃-a {d}nin-urta nam-mah dugud-da-zu a-re-eš dug₄-ge-eš₂ nam-nir-ŋal₂ nam-mah kalag-ga-zu šag₄ kur-kur-ra-ka u₁₈-lu me-lem₄-ba ud e₃ ud šu₂-uš uŋ₃ šar₂-ra ši-im-dul-e a-a ugu-zu sipad diŋir-re-ne en {d}nu-nam-nir-re me gal-gal an ki-a saŋ keše₂-bi šu-za ma-ra-ni-in-ge-en nam-nir nam-zag-dib mu-ra-an-šum₂ gaba gi₄ nu-mu-ri-in-tuku {d}nin-lil₂-la₂ hi-li šag₄-ga-na-me-en ki-ig gal im-ma-ra-an-aŋ₂ a-ra₂ niŋ₂ ak-zu hul₂-la-da ni₂ am₃-il₂-il₂-i 
a-ba za-gin₇ diŋir pa e₃-a-e mu-ni an-zag-še₃ šul si sa₂ uŋ₃ daŋal-la pad₃-da ŋiš dug₄-ga kur gal-la {d}ur-{d}nin-urta la-la gu₃ zid de₂-a-zu igi mu-un-ne-šum₂ barag za-gin₃ saŋ-e-eš mu-ni-in-rig₇ {d}ur-{d}nin-urta-ra bal mu giri₁₇-zal-la mu-un-ne-tah iri{ki} maš-gana₂ a₂-dam ki ŋal₂-la-ni he₂-ŋal₂-la ša-mu-un-du₃ saŋ gig₂-ge {d}utu e₃-gin₇ igi-bi he₂-me-ši-ŋal₂ {ŋeš}tukul kur gu₂-erim₂-ŋal₂ ki tuku₄-tuku₄-da u₃-mu-un-šum₂ a₂-dam nu-še-ga-ni sug-zag-ge₄ bi₂-ib-gu₇-e u₄-ta-u₁₈-lu ur-{d}nin-urta-ra šu he₂-me-de₃-ni-ŋal₂-ŋal₂ 
en nam tar-ra-zu sag₂ nu-di inim kug-zu uru₂ {d}nin-urta en nam tar-ra-zu sag₂ nu-di inim kug-zu uru₂ {d}ur-{d}nin-urta nam dug₃ mu nam-til₃-la du-ri₂-še₃ nu-kur₂-ru nam-e-eš tar-mu-ni-ib 
