a zid-da numun zid-da lugal {d}en-lil₂-le mu pad₃-da a zid-zid-da numun zid-zid-da {d}nin-urta {d}en-lil₂-le mu pad₃-da lugal-ŋu₁₀ mu-zu ga-am₃-pad₃-da-de₃ {d}nin-urta ŋe₂₆-e lu₂-zu lu₂-zu ŋe₂₆-e mu-zu ga-am₃-pad₃-da-de₃ lugal-ŋu₁₀ u₈ sila₄ na-an-tu-ud u₈ sila₄ na-an-tu-ud u₈ udu-utua₂ na-an-tu-ud ŋe₂₆-e mu-zu ga-am₃-pad₃-da-de₃ lugal-ŋu₁₀ ud₅-e maš₂ na-an-tu-ud ud₅-e maš₂ na-an-tu-ud maš₂-ud₅-da na-an-tu-ud ŋe₂₆-e mu-zu ga-am₃-pad₃-da-de₃ lugal-ŋu₁₀ ab₂-e amar na-an-tu-ud ab₂-e amar na-an-tu-ud ab₂ gud-ab₂-ba na-an-tu-ud ŋe₂₆-e mu-zu ga-am₃-pad₃-da-de₃ lugal-ŋu₁₀ eme₃ amar na-an-tu-ud eme₃ amar na-an-tu-ud anše X-an-tu-ud ŋe₂₆-e mu-zu ga-am₃-pad₃-da-de₃ lugal-ŋu₁₀ lu₂-ulu₃ dumu na-an-tu-ud lu₂-ulu₃ dumu na-an-tu-ud {d}nin-urta lugal-e 
lugal-da gu na-an-tu-ud lugal-da še na-an-tu-ud id₂-da a-eštub mu-da-ab-si a-šag₄-ga še gu-nu mu-da-ab-mu₂ ambar-ra HI.SUHUR{ku₆} suhur{ku₆} mu-da-ab-si ŋiš-gi gi sumun gi henbur mu-da-ab-mu₂ tir-tir šeg₉ šeg₉-bar mu-da-ab-si an-edin-na {ŋeš}maš-gurum mu-da-ab-mu₂ pu₂-{ŋeš}kiri₆ lal₃ ŋeštin mu-da-ab-si e₂-gal-la zi su₃-ud-ŋal₂ mu-da-ab-mu₂ 
