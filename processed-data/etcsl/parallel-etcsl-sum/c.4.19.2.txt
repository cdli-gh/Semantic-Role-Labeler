en me-te kug-ga ni₂ huš gal gur₃-ru lugal-ŋu₁₀ en {d}nin-ŋiš-zid-da ni₂ huš gal gur₃-ru ur-saŋ sur₂-du₃{mušen} diŋir-re-e-ne lugal-ŋu₁₀ giri₁₇-zal igi gun₃ ti mar-uru₅ šu du₇ nemurₓ ban₃-da saŋ ŋiš ra-ra muš-huš šeg₁₁ gi₄-gi₄ DU.DU-ma bi-HI ušumgal ambar-ra guruš₃ bur₂-ra u₁₈-lu lu₂-ra te-a nun saŋ mah kur-šag₄-ga lug-ga edin saŋ dub₂-dub₂ 
lugal ka-zu maš-maš maš en {d}nin-ŋiš-zid-da ki ra ki ra-ra {d}nin-ŋiš-zid-da ka-zu maš-maš maš en {d}nin-ŋiš-zid-da ki ra ki ra-ra gada la₂-a-ŋu₁₀ a-gin₇ ŋar-ra-zu šag₄-zu a-ba mu-un-zu {d}nin-ŋiš-zid-da a-gin₇ ŋar-ra-zu šag₄-zu a-ba mu-un-zu inim kug-zu mu-un-zu-ra mu-un-zu nu-mu-un-zu-ra nu-mu-un-zu nu-mu-un-zu-ra nu-mu-un-zu-ra me-dim₂ {d}nin-ŋiš-zid-da nu-mu-un-zu-ra me-dim₂ inim mah-zu ki-še₃ du-a-ba muš-huš gal na-nam 
id₂-da a-ŋi₆-am₃ na-šub-šub a-šag₄-ga mar-uru₅-am₃ na-zi-zi ma₂-gi-lum a-u₃ me kud-ku₅-ru im-me šag₄ ni₂-te-na-ka ki me-a zag ŋar lu₂ ug₅-ga-gin₇   en {d}nin-ŋiš-zid-da za₃-mi₂-zu dug₃-ga-am₃ 
