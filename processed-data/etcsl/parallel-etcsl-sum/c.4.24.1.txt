{d}nin-lil₂ me šar₂-ra daŋal si-a kur gal-da zag ša₄ en {d}nu-nam-nir-da nam tar-ra piriŋ gal-e he₂-du₇ an ki-še₃ mah-di egir₂ giri₁₇-zal nin me nam-nun-na-ka su zig₃ gur₃-ru sa₂ zu ama {d}nin-lil₂ dug₄-ga-ni u₁₈-lu {d}en-lil₂-la₂ hi-li šag₄-ga-na-me-en gu₂-da ša-mu-ri-in-la₂ ki-šar₂ u₆ ki-še₃ ša-mu-ra-an-aŋ₂ en {d}nu-nam-nir-e barag kug-e mi-ni-ib-si-in ama {d}nin-lil₂ nam-he₂-a ru-a en-en gal-gal barag-barag-ge₂-ne giri₁₇ šu ma-ra-ŋal₂-le-eš ud sed₄ an-dul₃ daŋal-la nam-nun-e u₅-a ama {d}nin-lil₂ diŋir me giri₁₇-zal nam-he₂-a ru-a-me-en 
diŋir gal-gal-da zag ša₄  mah mu kur-kur-ra ki-ur₃-ra ša-mu-un-til₃ {d}en-lil₂-la₂ munus zid ama {d}nin-lil₂ me giri₁₇-zal šag₄ hi-li si-a-na gu₂-da ma-ra-ni-in-la₂ {d}en-ki {d}nin-ki me kur-kur-ra-ba šu mu-ra-ni-in-du₇-uš nin-ŋu₁₀ dug₄-ga-zu niŋ₂ mah-am₃ e₂-kur-za hul₂-ni-ib 
nin-ŋu₁₀ an ki-še₃ diŋir ušum zag dib ama {d}nin-lil₂ nin mah an ki-še₃ diŋir ušum zag dib me giri₁₇-zal šag₄ hi-li si-a-na ki aŋ₂-ni za-e-me-en ul-še₃ me zalag lil₂ im-ma-ni-dab₅-be₂ 
