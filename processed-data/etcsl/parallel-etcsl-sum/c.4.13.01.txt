me-a lu ab₂ me-a lu-lu šilam {d}suen me-a lu-lu gig₂-bi {na₄}za-gin₃ duru₅-am₃ ab₂-ba babbar-bi iti₆ e₃-a-am₃ tur-tur-bi še-gin₇ ma-ra-ši-sur gal-gal-bi am-gin₇ ma-ra-ši-lu ab₂ lu-a tur₃ lu-a-na giri₁₇-zal an-na-ke₄ EŠ₂.NUN.SUD.EŠ₂.TU-ma ba-ni-in-du₈ ga ab₂ sig₇-a-bi banšur-ra i-ni-in-de₂ šu dadag-ge ga na-tum₃-tum₃ lugal-ŋu₁₀ kiŋ₂-ŋa₂ til₃-la-ni {d}suen saman za-gin₃ ab₂ ak-a ab₂ am₃-ra-ra-ra ab₂ am₃-KU-KU-KU e-ne ab₂-ba nam-sipad mu-un-ak 
ama ugu-ni nin nibru{ki}-ke₄ en-ra edin-a-na a-ra-zu mu-na-ab-be₂ a-ra-zu unud a-ra-zu edin dug₃-ga ab₂ hu-mu-ra-ši-lu ŋi₆ u₃-na um-ma-te-a-ta e₂-kur eš₃ kal-kal za-e he₂-me-u₃-tud 
ki aŋ₂-bi na-nam ki aŋ₂-bi na-nam en e₂-kur-ra ki aŋ₂-bi na-nam {d}en-lil₂-la₂ lu₂ la-la-ni na-nam {d}suen ama ugu-ni i-lu-ni na-nam 
ama ugu-ni šag₄ ki aŋ₂-ŋa₂-ni-ta {d}suen-ra mi₂-e-eš na-mu-un-e ki aŋ₂ šag₄-ga niŋ₂ šag₄ te-en-na-me-en {d}suen amar za-gin₃ dub₃ kug-ga peš-a niŋ₂-nam šag₄-ge al dug₄-ga-zu niŋ₂ kal-kal-la šag₄-ge guru₇-a-zu zi-zi he₂-du₇ e₂-kur-ra dug₃ {d}en-lil₂-la₂-ka za-e al dug₄-ba-ni-ib giri₁₇-zal an-na za-e he₂-me-u₃-tud i-lu-zu e₂-kur-re he₂-em-me zi-zu uŋ₃-e he₂-em-mi-ib-aŋ₂-ŋe₂₆ {d}suen an ki-a he₂-em-dirig-ge-en 
ab₂ ŊAR.NE ga-bi banšur-ra i-ni-in-de₂ {d}suen-e šu-luh-e si bi₂-in-sa₂ niŋ₂ šu dug₄-ga-ŋu₁₀ dadag-ga-am₃ a-a-ŋu₁₀ {d}en-lil₂-le dug₃-ga he₂-gu₇-e 
lugal ma₂-gur₈ kug an-na dirig-ga ama-ni ul-la mi₂ na-mu-un-e am an-ne₂ zid-de₃-eš pad₃-da-ŋu₁₀ mu-zu kur-kur-ra ze₂-be₂-eš im-ma-al en tur₃ kug-ga šu-luh dadag-ga-am₃ a ra eš₃ kug-ga-am₃ saman za-gin₃-na dumu ur-saŋ {d}nin-lil₂-le tud-da {d}nanna a-gar₃ a ru-a ki aŋ₂ an kug-ga nam-sipad kalam-ma an-ne₂ ma-ra-an-šum₂ 
{d}en-lil₂-le mu dug₃-ga mi-ri-in-sa₄ dug₄-ga zid dumu {d}en-lil₂-la₂-me-en an-ne₂ šag₄ mah-a-na nam-lugal ma-ra-an-šum₂ iri-zu urim₂{ki} šag₄-ge bi₂-pad₃ id₂ nun-e ku₆ mušen ma-ra-ab-tum₃ dumu-saŋ {d}en-lil₂-la₂ nam-en-na nam-lugal an-na za-ra mu-ra-an-šum₂ diŋir an-na hi-li gur₃-ru-me-en iti₆-zu kug-ga-am₃ dadag-ga-am₃ {d}utu-gin₇ su₈-ba kalam-ma-me-en {d}nanna lugal-ra ud-de₃-eš-e mu-un-e₃ 
