{d}ri-im-{d}suen lugal nam-he₂-ŋal₂-la palil mah barag-barag-ge₂-e-ne {d}niŋ₂-zid {d}niŋ₂-si-sa₂ a₂-tah-zu he₂-a dug₃-ga ha-ra-ab-ŋa₂-ŋa₂-ne ha-ra-ab-ŋa₂-ŋa₂-ne {d}ri-im-{d}suen mu pad₃-da an-e {d}en-lil₂-le abula mah abula urim₅{ki}-ma ku₄-ku₄-da-zu-ne₂ {d}udug sag₉-ga {d}lamma silim-ma-ka i₃-du₈ abula mah-a-ke₄ igi-zu-še₃ ha-ra-ab-zalag-ge-ne inim sag₉-ga-zu {d}nanna {d}nin-gal-ra he₂-ni-ib-kur₉-re-eš-a nam-til₃ silim-ma he₂-ri-ib-gi₄-ne 
sag₉-ga niŋ₂ šag₄ hul₂-la inim-ŋar šu gi₄-a šag₄ e₂-kiš-nu-ŋal₂-la-ta ha-ra-ab-ed₂-ne diŋir nam-til₃-la abula mah-a-ke₄ {ŋeš}ig ŋal₂ hu-mu-ra-ab-da₁₃-da₁₃-aš diŋir silim-ma en-nu-uŋ₃ abula mah-a-ke₄ igi-zu-še₃ he₂-bi₂-da-hul₂-le-ne muš₃-me-ne ha-ra-ab-zalag-ge-ne sun₄ ha-ra-ab-še-ša₄-e-ne abula urim₅{ki}-ma abula giri₁₇-zal-la kur₉-ra-zu-ne šeg₁₂ urim₅{ki}-ma-ke₄ abula urim₅{ki}-ma abula mah-a-ke₄ ha-ra-ab-bal-bal abula mah-a-ke₄ ha-ra-ab-be₂-ne šag₄ hul₂-la ha-ra-ab-ŋar-re-ne 
ŋiškim sag₉-sag₉-ga inim niŋ₂ šag₄ dug₃-ga igi-zu-še₃ ha-ra-ab-ŋar-re-eš ki kug ki nam-til₃-la ŋiri₃-zu he₂-ri-ib-gub-bu-ne {d}ri-im-{d}suen nun saŋ-kal kur kalam-ma-ke₄ du₆-barag-gal-mah ki-ur₃ urim₅{ki}-ma du₆-barag-gal-mah {d}niŋ₂-erim₂-šu-tab-bi du₆-barag-gal-mah {d}niŋ₂-erim₂-šu-ur₄-ur₄ du₆-barag-gal-mah {d}dug₄-ga-ab-šu-gi₄-gi₄ du₆-barag-gal-mah {d}dug₄-ga-ab-šu-tab-bi diŋir gub-ba abula mah-ke₄ diŋir kur₉-ra silim-ma-ne zid-da gab₂-bu-zu nam nam-til₃-le-še₃ ud su₃-ra₂-še₃ he₂-em-da-sub₂-sub₂-be₂-eš inim sag₉-ga-zu {d}nanna {d}nin-gal-ra he₂-ni-ib-kur₉-re-e-ne ŋiškim sag₉-ga da-za-a muš₃ nu-tum₂-mu-de₃ saŋ-saŋ niŋ₂ sag₉-ga-zu he₂-eb-tuku-tuku-ne {d}ri-im-{d}suen lugal-ŋu₁₀ 
