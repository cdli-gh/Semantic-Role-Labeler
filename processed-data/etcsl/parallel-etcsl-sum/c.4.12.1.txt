ur-saŋ šul mah kur idim-ma zag-bi-še₃ til-la {d}mar-tu šul mah kur idim-ma zag-bi-še₃ til-la usu piriŋ huš hur-saŋ ki sikil-la barag kug-ge si-a {d}mar-tu usu piriŋ huš hur-saŋ ki sikil-la barag kug-ge si-a ni₂ gal gur₃-ru an kug-ge tud-da me šar₂-ra dalla e₃ ama ugu-ni {d}nin-hur-saŋ-ŋa₂-ke₄ alan-na-ni me-dim₂-ša im-mi-in-dirig na-me saŋ nu-mu-e-šum₂ {d}a-nun-na diŋir gal-gal-e-ne nam-ur-saŋ-ŋa₂ a₂ mu-ni-in-mah-e-eš gu₃ zid mu-na-de₂-eš nam-nir-ŋal₂ me₃-a gaba-ni-še₃ du da-da-ra-še₃ mi-ni-X-dug₄ {ŋeš}tukul {ŋeš}mitum pan gal ti mar-uru₅ šu mah-a-ni nam-diŋir-ra šu gal mi-ni-in-du₇-uš zag ša₄ 
gaba mu-un-zig₃ šag₄-tum₂-šag₄-tum₂-ma mah gal-la-am₃ a₂ piriŋ ŋal₂-la piriŋ ban₃-da-gin₇ ni₂ mu-un-da-ri am a₂ gur-ra-gin₇ tum₉ ₇-na zag mu-ni-in-keše₂ izi me₃ šen-šen aga₃-kar₂ sig₁₀-sig₁₀-ga nim-gin₇ ni₂ mah-a-ni hul-ŋal₂ dab₅-dab₅-be₂ u₁₈-lu iri nam ku₅-ra₂-a-ni a₂-bi ki-bi nu-gi₄-gi₄ 
lugal-ra kur nu-še-ga-ni mu-na-gul-gul-le sipad zid šag₄ kug-ge pad₃-da-ni-ir {d}mar-tu dumu an-na šu mu-na-a-de₆ mu-bi mu mah-am₃ ka-ge dib-ba lu₂ diŋir šu sikil šu-luh me zalag-zalag-ga me-ni niŋ₂-erim₂ niŋ₂-a₂-zig₃ im-mi-in-gul niŋ₂-gen₆-na bi₂-in-gub diŋir huš-a di si sa₂ kud-kud eš-bar-re gal-zu šag₄ kuš₂-u₃ a-a inim-ma i₃-sig₁₀-ga-ni a-a ugu-ni en diŋir-re-e-ne nun nam tar-re-de₃ an su₃-ud ki daŋal-ba im-mi-in-si gaba gi₄ nu-um-mi-in-tuku hur-saŋ sikil kur {na₄}za-gin₃-na saŋ-e-eš mu-ni-in-rig₇ kur mar-tu kur {na₄}za-gin₃-na saŋ-e-eš mu-ni-in-rig₇ 
saŋ piriŋ ur-saŋ-ŋa₂-am₃ me₃-a a₂-tah lugal-la lu₂ si sa₂ di niŋ₂ mu-un-dab₅-ba e-ne-ra inim sag₉-sag₉-ga ŋidru X-na-de₆ su₃-ra₂-še₃ niŋ₂ sag₉ DU-a-ni amar gal-la-ni mi-ni-ib-ŋar-ŋar šar₂ nun tur₃ amaš-a ku₆ mušen gurun gibil mu₂-am₃ e₂ lugal kug muš₃ la-ba-ni-ib-tum₂-mu dirig-ga-am₃ nam gal tar-ra-am₃ en-nu-uŋ₃-ta mu-un-ak id₂-da mu-un-da-ŋal₂ dug₃-bi i₃-naŋ-e a-šag₄-ga mu-na-ab-il₂ še-bi i₃-gu₇-e he₂-ŋal₂-la šu mu-un-na-da-an-peš-e šu mu-un-il₂ hul mu-ni-in-ŋal₂ šag₄-ga-ni inim niŋ₂-gen₆-na na-nam bar-ra-ni giri₁₇-zal na-nam 
lugal-ra nu-kur₂-ru ud su₃-ud-da-ni ešgiri₂ zid-da-na tukul šar₂ lah₅-lah₅ zag-ga-na la₂-a-ni e₂-gal lugal numun-na-ni mu-ni-in-dib-dib-be₂ ki-in-du si sa₂ ŋiri₃ mu-na-ab-ŋal₂ zag kiŋ₂ nu-mu-ni-in-tuku igi du₈ diŋir-ra-na-ka nam-lu₂-ulu₃ in-ga-mu-na-ab-be₂-ne nam-lugal-še₃ šag₄ sag₉-ga ba-pad₃-de₃ {d}lamma niŋ₂-gen₆-na ud šu₂-še₃ zid-da-na mu-gub ŋa₂-la nu-mu-ta-dag-ge mi₂ zid dug₄-ga diŋir lu₂ hur-saŋ a-re-eš dib-ba-am₃ nar-re šir₃ kug-ga im-mi-in-dug₄ mu-ni pa bi₂-in-e₃ {d}mar-tu dumu an-na za₃-mi₂-zu dug₃-ga-am₃ 
