{ŋeš}gigir mah {d}en-lil₂ en ŋeštug₂-ga a-a diŋir-re-e-ne-ke₄ e₂-kur eš₃ mah-a-na dim₂-me-za bi₂-in-dug₄ {d}iš-me-{d}da-gan sipad gal-zu mu dug₃ sa₄-a šag₄ ama sig₇ u₃-tud mas-su₂ kalam-ma-ka me kug sikil-zu pa e₃ ak-de₃ a₂-bi mu-un-da-an-aŋ₂ šu mu-ra-de₆ ŋa₂-la nu-mu-e-ta-dag-ge {na₄}za-gin₃-na mi-ni-in-sig₇-ge-en ba-an-gub-be₂-en 
₂-bi niŋ₂ u₆ di ŋal₂-me-en {ŋeš}šu-kar₂-zu dalla mah im-e₃ {ŋeš}tir šim {ŋeš}erin-na-gin₇ {ŋeš}ma-gid₂-zu a-gar₃ ab-sin₂ ŋal₂ taka₄-a he₂-ŋal₂ še gu-nu su-din-zu dungu sir₂-zu an-na gu₂ teš₂ la₂-a-me-en {ŋeš}erin₂-zu-ta {ŋeš}rab₃ mah-zu nu-e₃ erim₂ šu ri-ri-me-en {ŋeš}gag sa₁₁ la₂-zu sa-par₄ gal nu₂-a an ki-ta la₂-a-me-en gu₂ peš-a  
{ŋeš}saŋ-kul huš-ba sig₁₀-ga-zu kur erim₂ gam-gam-e-me-en {ŋeš}saŋ-kul huš-ba-zu 
sahar-gi₄-zu {d}utu an-ur₂ ŋiri₃ e₂ nam saŋ-ki sahar-gi₄-zu he₂-du₇ dib-ba-me-en a₂-šita₄-a-zu {d}nanna an-šag₄-ga hi-li du₈-du₈-me-en {ŋeš}gag-a-zu kar₂ a-ŋi₆ sur-sur-re-me-en e₂-su-lum-ma-zu usan₃ anše zi-zi-i-X-me-en {ŋeš}DUB-zu {sa}šu₂-uš-gal ba₉-ra₂ erim₂-du nu-e₃-me-en gaba-ŋal₂-zu me mah nam-nun-na-kam gal-bi kiŋ₂-kiŋ₂-ŋa₂-me-en {u₂}KI.KAL-zu ur-saŋ-e-ne teš₂-ba du₇-du₇-me-en gab₂-il₂-zu gud-ab₂ a₂ kalag-ga niŋ₂ dugud il₂-il₂-me-en šag₄-sud-zu ŋuruš sul-sul-e-ne gu₂-da la₂-la₂-me-en da-da-zu ki teš₂-a ŋiri₃-gub-zu {ŋeš}gu-za-zu 
ud-ba {d}iš-me-{d}da-gan lugal-a-ni {d}en-lil₂-ra {ŋeš}gigir-e kug-babbar kug-sig₁₇ {na₄}za-gin₃-na šu mu-na-ni-tag 
ezen gal-a-ni šu du₇-a {ŋeš}gigir-ra ŋiri₃-ni gub-gub-ba-ni-ta ama {d}nin-lil₂ nitalam-ma-ni gu₂-da mu-ni-in-la₂ {d}nin-urta ur-saŋ kalag-ga-ni {d}a-nun-na ki {d}en-lil₂-la₂-ka eŋer-ra-a-ni im-us₂ {ŋeš}gigir nim-gin₇ ŋir₂-ŋir₂-re mur ša₄-bi dug₃-ga-am₃ dur₃-a-ni erin₂-na la₂-am₃ {d}en-lil₂ {ŋeš}gigir ba mah-a-ni-a zalag-ga-ni na-e₃ ŋiškim-til₃ a-a-na {d}nin-urta-ke₄ har-ra-an mu-na-ab-sag₉-ge ki ur₅ sag₉-ge ki a nam tar-ra im-ma-ti-a-ra lugal kug-ta nam-ta-an-e₃ ezen na-mu-un-ŋar šag₄ hul₂ 
{ŋeš}šu-kar₂ gana₂ um-ta-a-e₃-a-am₃ {ŋeš}al-e {ŋeš}apin-e ŋiš nam-erin₂ a-da-min₃ ha-mu-ra-an-e lugal-e inim {d}en-lil₂-la₂-še₃ ŋizzal ba-ši-in-ak {d}nin-urta-ke₄ {ŋeš}apin kug-ge si nam-mi-in-sa₂ gana₂ zid na-ur₁₁-ru guru₇-du₆ guru₇-maš {d}en-lil₂-la₂-ke₄ gu₂ gur-gur-ru-de₃ numun zid na-mu-ŋar 
šul ur-saŋ e₂-kur za-gin₃-na saŋ il₂-la mu-un-kur₉ en {d}nin-urta-ke₄ {d}en-lil₂-ra sizkur mu-na-ab-be₂ {d}iš-me-{d}da-gan sipad šu du₇-a unu₆ ŋiri₃-za sig₉-ga-ra lugal {ŋeš}gigir-ra ma-ra-an-dim₂-ma-ra igi zid bar-mu-un-še {d}inana dumu gal ki aŋ₂-zu nitalam-še₃ šum₂-mu-an ud ul-še₃ gu₂-da ha-mu-ri-in-la₂ hi-li niŋ₂ ku₇-ku₇-da ur₂ kug nam-til₃ si-a-na ud ha-ba-ni-ib-su₃-re₆ 
