en nam-ur-saŋ-ŋa₂ šu du₇-a ki aŋ₂ {d}nin-urta {ŋeš}meš₃ pa mul daŋal-la tukul me₃ ak-še₃ kuš₃ tag-ga kur ušum igi huš muš-šag₄-tur₃ ki-bal-a uš₁₁-bi gaba zig₃ piriŋ zag e₃ {d}nin-urta nun gal {d}en-ki-da lugal-ŋu₁₀ iri-za eš₃ nibru{ki} tir e₂-šu-me-ša₄ ki šu en nam-lugal-e šu mu-ra-ab-du₇ ad gi₄-gi₄ ušumgal kalam-ma {d}nin-urta bad₃ gal nibru{ki}-a lugal-ŋu₁₀ me sag₂ nu-di ur-saŋ piriŋ gaba-ŋal₂ šu bar-bar lugal ŋeštug₂ daŋal an ki-a u₂ ŋidru mah kalam-e zag dib-ba ki {d}nin-urta lu₂-erim₂ ri 
ur-saŋ en ni₂ er₉ gaba zig₃-ga {d}nin-urta ud huš izi er₉-ra ud hu-luh-ha sumur-ra₂ ki-bal-a piriŋ ušum ni₂ ri en gaba gi₄ nu-tuku igi lugal ŋeštug₂ daŋal {ŋeš}rab₃ diŋir-re-e-ne a₂ mah šum₂-ma zid šul-gi-ra  ni₂-te-na-ka šag₄-ge ba-e-ni-pad₃-X {d}nin-urta za₃-mi₂ 
