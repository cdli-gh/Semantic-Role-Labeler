{d}iškur en ud piriŋ ud gal an ki nam-mah-a-ni-še₃ nir-ŋal₂ saŋ-kal ka-mud-ŋal₂ dumu an-na saŋ er₉-ra gu₂ e₃-a en saŋ huš ud gal-la gaba-šu-ŋar nu-tuku dungu sir₂-re mir-a kaš₄-kaš₄ ki mu-un-da-tuku₄-e 
an daŋal-la tum₉ mah gu₃ ru-ru-gu₂ za-pa-aŋ₂-bi he₂-ŋal₂-am₃ šeg₁₀ gi₄-ni-še₃ kalam hur-saŋ gal-gal ni₂-bi ba-an-da-ab-gi₄ ur-saŋ gal šibir-ta šu dab₅-e nam-nir-ra zag keše₂ a-ab mur ša₄-ni me-lem₄ kalam-ma dul-la-še₃ na₄ gal-gal šeŋₓ gilim mu-un-na-gub-be₂-eš 
gi-gin₇ ni₂-bi ŋal₂-la-ni-še₃ mu-un-na-il₂ 
uŋ₃ šar₂-ra-ba igi-bi im-ši-ŋal₂ en nam-he₂ giri₁₇-zal lu-lu-lu zi kalam-ma šum₂-mu nun šag₄ gur-ru šu niŋin₂-bi dug₃ an-dul₃ larsam{ki}-ma a₂-tah {d}suen-i-din-na-am ki me₃-ka šen-šen-na erin₂ zag-ga-na gub-bu en gal ku₃-ŋal₂ an {d}en-lil₂-ka nam-ma-ni zag nu-sa₂ 
lugal-a-ni-ir {d}suen-i-din-na-am nitah kalag-ga nun sun₅-na ni₂-tuku {d}en-lil₂-la₂ he₂-am₃ e₂-kur-ra-kam šul mu dug₃ sa₄ {d}nanna-ke₄ u₂-a urim₅{ki}-ma lugal larsam{ki}-ma lugal ki-en-gi ki-uri-ke₄ ŋeštug₂ daŋal igi-ŋal₂ dirig šum₂-ma {d}nu-dim₂-mud-ke₄ bal dug₃ til₃ ud su₃-ra₂ he₂-ŋal₂ niŋ₂ nu-til-e {d}iškur diŋir-ra-ni saŋ-e-eš-e rig₇-ga ŋiš-hur eridug{ki}-ga si sa₂-sa₂ nidba diŋir-re-e-ne šu du₇-du₇ gal-an-zu me libir ki-bi bi₂-in-gi₄-a uŋ₃ šar₂-ra-ni zid-de₃-eš mu-un-pad₃-da {ŋeš}gu-za mah me-dim₂-ta dirig diŋir-ra-ni-ir sig₁₀-ga 
kug luh-ha gal-le-eš ak an sig₇-ga me-te nam-u₁₈-ru-ka-ni dub₃ ŋal₂-le bi₂-du₇-a šag₄ la-la-ŋal₂-la-na kiŋ₂-bi im-mi-in-til 
ud-bi-a {d}iškur diŋir-ra-ni {ŋeš}gu-za ka silim-ma-ka-na gal-bi dur₂ mi-ni-in-ŋar ud-a ud ul-le₂-a-aš me-dim₂-bi im-mi-in-dirig ŋiš-hur me mah-bi ki-bi mi-ni-in-kiŋ₂-kiŋ₂ 
₂ am gal ki aš-te erim₂ lugal-la du₇-de₃ zid-da gab₂-bu-bi sig-ta ERIN₂.PIRIŊ he₂-ŋal₂-la {d}a-nun-na me-še₃ an-ur₂ mu-un-na-da-sug₂-sug₂-ge-eš alan-bi du₁₀-ub-ba im-mi-in-X  
