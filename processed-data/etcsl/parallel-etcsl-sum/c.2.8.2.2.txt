{d}lugal-šubur{ki} men edin-na nam-lugal-la saŋ-ŋa₂ hu-mu-ra-an-ŋal₂ {d}en-ki-ke₄ en nam-til₃-la nam-til₃-la e₂-u₆-nir e₂ ŋiš-hur an ki-a me šar₂-ra u₅-a suh₁₀ nam-en-na-zu ni₂ me-lem₄ ha-ra-dul-e me nam-lugal-la pa e₃ ha-ra-ab-ak-e ŋiš-hur nam-en-na gi₁₆-sa-še₃ hu-mu-ra-ab-la₂ mu₇-mu₇ nam-til₃-la-kam mi₂ zid hu-mu-ri-in-dug₄ nam su₃-ud-ŋal₂ ha-ra-ab-tah-e mu pad₃-da-ni-gin₇ mu pad₃-da-zu su {d}en-ki-ke₄ ha-ba-ni-dug₃ ŋeštug₃ ŋizzal šu zid ha-ra-an-ŋa₂-ŋa₂ niŋ₂ du-ri₂-še₃ nu-ub-kur₂-ru-gin₇ mu nam-lugal-zu a-a {d}en-ki mu nam-til₃-la-zu ha-ba-ni-sud-sud kur-kur kilib-ba-bi nam-en-bi ha-ra-ab-rig₇-ge {d}ha-am-mu-ra-bi lugal-ŋu₁₀ 
