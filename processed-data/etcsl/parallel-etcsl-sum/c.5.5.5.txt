e-el-lu ma-al-lu gud ŋen-a ŋen-a {ŋeš}šudul-a gu₂ ŋar-i₃ gud ŋen-a ŋen-a {ŋeš}šudul-a gu₂ ŋar-i₃ ma-da-me-en {d}en-lil₂-la₂-me-en kalam-ma-me-en 
e-el-lu ma-a-lu saŋ mu-da-ŋal₂ saŋ mu-da-ŋal₂  a₂-še ama a₂-še {d}nanše hu-mu-da-an-šub-bu ninda {kuš}lu-ub₂ ha-ma-ni-in-ŋar-ra-am₃ a {kuš}ummud-da ha-ma-ni-in-de₂-am₃ saŋ us₂ ha-ma-da-an-gub-ba engar ninda gu₇-a ha-ma-an-dug₄-ga-am₃ engar a naŋ-a ha-ma-an-dug₄-ga-am₃ 
e-el-lu ma-a-lu {d}nanše e₂ ma-mu-de₃ ba-nu₂ {d}nanše-ra inim ŋi₆ im-ma-na-ab-DU ninda {kuš}lu-ub₂-a im-ma-ni-in-ŋar a {kuš}ummud-da im-ma-ni-in-de₂ saŋ us₂ X-gub {lu₂}engar igi im-ma-ši-in-bar gud-ab₂ eme ba-an-ŋar ŋiri₃ bi₂-in-la₂ {lu₂}engar ama-a-ni gu₃ mu-na-de₂-e ninda {kuš}lu-ub₂-a ma-an-ŋar a {kuš}ummud-da ma-an-de₂ saŋ us₂ ma-an-gub 
e-el-lu ma-al-lu a-na-am₃ a-na-am₃ a-ba-am₃ a-ba-am₃ a-ba-am₃ lag a-ba-am₃ mušen a₂ zid-da a₂ gab₂-bu igi il₂-la umbin gal-ŋu₁₀ mul-an-na gala-bi si im-sa₂-e gud saŋ-dili gur₄ mu-un-ta-šub inim mu-na-ni-ib-gi₄-gi₄ gud-me-en gud tur-me-en siki giri₁₇-ŋu₁₀ nu-lum-ma-me-en gu₂-tar-ŋa₂ sahar nu-šub-ba-bi a-na-aš-am₃ lugal-ŋu₁₀ ŋe₂₆-e mu-un-kal-me-en amar ban₃-da-ŋu₁₀ inim ₁-am₃ a-ra-ab-be₂-en ŋizzal he₂-em-ši-ak {ŋeš}KU ad-da-zu ₄-am₃ {ŋeš}KU ama-zu ₈-am₃ {d}utu ŋiš sag₉-zu si he₂-ri-ib-sa₂ 
e-el-lu ma-a-lu engar šu-nim-ma sipad tur₃ kug-ga ŋuruš-e ud tur-ra-ni-ta dam an-tuku-am₃ dumu an-tuku-am₃ dili-ni 
e-el-lu ma-a-lu mul-an-na ŋe₂₆-e gun₃ an-na ŋe₂₆-e {tug₂}niŋ₂-barag₂ ur₃-ra ŋe₂₆-e ŋe₂₆-e  
e-el-lu ma-a-lu {d}en-ki-im-du lu₂ eg₂ pa₅-ra-ke₄ en {d}X gu₃ mu-na-de₂-e lugal-ŋu₁₀ ga-mu-ra-ab-ak-e gana₂ zid-de₃ a ga-ra-ab-dug₄ im saŋ im-ma-ab-be₂ ud še gana₂ ma-ab-ak  
e-el-lu ma-al-lu {ŋeš}gana₂-ur₃ {ŋeš}ga-rig₂ a-šag₄-ŋa₂ {ŋeš}zu₂ gal-gal ha-ra-ab-si gana₂ kug ri-ri-de₃ {ŋeš}al gu₂ ki he₂-re-la₂ mud sa₂-bi₂-ib {ŋeš}al gu₂ ki he₂-re-la₂ {ŋeš}apin kug-zu {ŋeš}dal-a la₂-a-ba {ŋeš}dal-ta um-ta-si-ig nagar gal-zu gu hu-mu-ra-ab-tag-ge a₂ {ŋeš}le-um-ma-bi mu₇-mu₇ šu zid-da-na gi-₁-nindan {d}en-ki-im-du lu₂ eg₂ pa₄-ra-ke₄  
e-el-lu ma-al-lu gud ŋen-a ŋen-a {ŋeš}šudul-a gu₂ ŋar-i₃ gud ŋen-a ŋen-a {ŋeš}šudul-a gu₂ ŋar-i₃ ab-sin₂ gana₂ zid-da ŋiri₃ gub-gub-i₃ us₂ si sa₂ he₂-e-dib e₂ kaš-a-ka ul ti-a {d}inana-ka ki-bur₂-re ki-bi i₃-gi₄-gi₄ 
