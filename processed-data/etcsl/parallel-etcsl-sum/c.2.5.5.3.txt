en mah zag dib me galam u₁₈-ru pa-bil₂-ga en-en-e-ne 
saŋ il₂ dirig ninda₂ numun i-i mu idim ni₂ gal-le-eš ri-a mah dug₄-ga-ni sag₂ di nu-zu kur me sikil-la ni₂ mu-ni-in-guru₃ barag gal-la dur₂ im-mi-in-ŋar an lugal diŋir-re-e-ne-ke₄ 
igi zid su₃-ra₂-še₃ mu-un-ši-in-bar nun {d}li-pi₂-it-eš₄-tar₂-ra igi zid mu-ši-in-bar nam-til₃ su₃-ra₂-še₃ mu-na-an-šum₂ nun {d}li-pi₂-it-eš₄-tar₂-ra nam-til₃ su₃-ra₂-še₃ mu-na-an-šum₂ an-na dug₄-ga-ni inim ki-bi-še₃ ŋar-ra diŋir na-me saŋ la-ba-ab-šum₂-mu {d}a-nun-na diŋir kilib₃-ba-bi ki nam tar-re-da gu₂ mu-na-si-si-eš 
me gal-gal-la pa mu-ni-in-e₃ diŋir an-na mu-na-sug₂-ge-eš 
ŋiš-hur-bi si mu-ni-ib-sa₂-sa₂ diŋir ki-a mu-na-gam-e-eš me mah-a me saŋ-ki-a-ba nam-lugal niŋ₂ kal-kal-la-am₃ {d}li-pi₂-it-eš₄-tar₂ dumu {d}en-lil₂-la₂-ra an gal-e saŋ-e-eš mu-ni-in-rig₇ 
an gal-am₃ diŋir pa e₃ gal-am₃ an u₁₈-ru lugal {d}li-pi₂-it-eš₄-tar₂-ra ŋiškim-til₃-la-ni na-nam 
an-e šag₄ gu₂-bi gi₄-a-na lugal mu-ni-in-pad₃ šag₄-bal-bal nam-lugal-la-ra gu₃ zid mu-na-an-de₂ {d}li-pi₂-it-eš₄-tar₂ a₂ šum₂-ma-ŋu₁₀-me-en gu₂ an-še₃ he₂-zig₃ ud gu₃ di saŋ-bi zi-zi-gin₇ su zig₃ he₂-me-da-ri gu₂-erim₂-ŋal₂ kur nu-še-ga-zu u₁₈-lu-zu he₂-em-dul niŋ₂-si-sa₂ ki-en-gi ki-uri mu-ni-ŋar su kalam-ma mu-dug₃ {d}li-pi₂-it-eš₄-tar₂ dumu {d}en-lil₂-la₂ ud-gin₇ dalla he₂-ni-e₃ iri a₂-dam maš-gana₂ ki ŋar-ra gu₃ teš₂ hu-mu-ra-ab-sig₁₀ uŋ₃ saŋ gig₂-ga u₈-gin₇ lu-a us₂ zid hu-mu-ra-ab-sig₉-ge₅ {d}li-pi₂-it-eš₄-tar₂ kur ki su₃-ra₂-še₃ lugal-bi he₂-me-en {ŋeš}gu-za mah nam-nun-na he₂-du₇ gi₁₆-sa nam-lugal-la {d}en-lil₂-le zid-de₃-eš ma-ra-an-šum₂ suhuš-bi hu-mu-ra-ab-sig₁₀ {d}suen aga saŋ-za mi-ni-in-ga-na muš₃ nam-ba-an-tum₂-mu {d}en-ki-ke₄ me nam-nun-na-ka še-er-ka-an hu-mu-ra-ni-in-dug₄ {d}inana tug₂ nam-nun-na-ka za-e-da hu-mu-X-de₃-gub {d}udug sag₉-ga {d}lamma e₂-kur-ra he₂-me-da-sug₂-sug₂-ge-eš nidba {ŋeš}ŋeštin ga il₂-la-zu šu he₂-em-da-ŋal₂-ŋal₂ dumu niŋ₂-dim₂-ma {d}en-lil₂-la₂-me-en niŋ₂ hu-mu-ra-ab-dug₃-dug₃ 
an-e dug₄-ga-ni nam dug₃ tar-ra-am₃ an gal-e dug₄-ga-ni nam dug₃ tar-ra-am₃ {d}li-pi₂-it-eš₄-tar₂ dumu {d}en-lil₂-la₂-ra šu 
